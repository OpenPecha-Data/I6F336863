༄༅།། བདག་ཅག་གི་སྟོན་པ་མཉམ་མེད་ཤཱཀྱ་ཐུབ་པ་ལ་ན་མོ།།

གནས་མུ་མེན་མཐིང་མཚོའི་གཞལ་ཡས་སུ། །ནག་མོ་ཐུགས་ཀྱི་ཌཱ་ཀི་
ལ་གསོལ་བ་འདེབས། །གནས་མཐིང་འཁོར་ཕུག་མོའི་གཞལ་ཡས་སུ།
ཡུམ་དཔལ་ལྡན་ལྷ་མོ་ལ་གསོལ་བ་འདེབས། །གནས་ཀུན་འབྱུང་གསེར་
མཚོའི་གཞལ་ཡས་སུ། །སེར་མོ་ཡོན་ཏན་གྱི་ཌཱ་ཀི་ལ་གསོལ་བ་
འདེབས། །གནས་གསར་མ་རོང་གི་གཞལ་ཡས་སུ། །རྒྱལ་བ་ཞི་ཁྲོའི་ལྷ་
ཚོགས་ལ་གསོལ་བ་འདེབས། །གནས་གསར་མང་ཡང་མཛོད་ཀྱི་གཞལ་
ཡས་སུ། །མགོན་ཚེ་དཔག་མེད་ལ་གསོལ་བ་འདེབས། །གནས་བྱམས་
པ་རོང་གི་གཞལ་ཡས་སུ། །མགོན་བྱང་སེམས་རྒྱལ་བ་ལ་གསོལ་བ་
འདེབས། །གནས་ཕུར་པ་རོང་གི་གཞལ་ཡས་སུ། །ཕུར་པ་འཕྲིན་ལས་
ཀྱི་ལྷ་ཚོགས་ལ་གསོལ་བ་འདེབས། །གནས་རྣམ་པར་རྒྱལ་བའི་ཁང་
བཟང་ན། །ལྷ་ཡི་དབང་པོ་བརྒྱ་བྱིན་ལ་གསོལ་བ་འདེབས། །གནས་ལྷ་
ཁང་ཕུག་མོའི་གཞལ་ཡས་སུ། །འཕགས་པའི་གནས་བརྟན་བཅུ་དྲུག་ལ་
གསོལ་བ་འདེབས། །གནས་འོད་འབར་ཕུག་མོའི་གཞལ་ཡས་སུ། །
མགོན་དཔའ་བོ་མཁའ་འགྲོ་ལ་གསོལ་བ་འདེབས། །གནས་ཕྲ་མོ་གཟིག་
མཚོའི་གཞལ་ཡས་སུ། །ལྗང་མོ་འཕྲིན་ལས་ཀྱི་ལྷ་ཚོགས་ལ་གསོལ་བ་

འདེབས། །གནས་ཕྱག་རྡོར་བླ་མཚོའི་གཞལ་ཡས་སུ། །དཔལ་ཕྱག་ན་རྡོ་
རྗེ་ལ་གསོལ་བ་འདེབས། །གནས་འོད་འབར་གཡུ་མཚོའི་གཞལ་ཡས་
སུ། །དགྱེས་རྡོར་སྤྲུལ་པའི་ལྷ་ཚོགས་ལ་གསོལ་བ་འདེབས། །གནས་
མཁའ་སྤྱོད་རི་བཞིའི་གཞལ་ཡས་སུ། །གསང་བ་ཡེ་ཤེས་ཀྱི་ཌཱ་ཀི་ལ་
གསོལ་བ་འདེབས། །གནས་དམར་ནག་རཀྟའི་གཞལ་ཡས་སུ། །བཀའ་
སྲུང་ཨེ་ཀཱ་ཛ་ཊི་གསོལ་བ་འདེབས། །གནས་དཀར་བརྒྱུད་བླ་མཚོའི་
གཞལ་ཡས་སུ། །ཡབ་དཀར་བརྒྱུད་ཀྱི་བླ་མ་གསོལ་བ་འདེབས། །
གནས་ཕོ་བྲང་གཡུ་མཚོའི་གཞལ་ཡས་སུ། །ནང་སྤྲུལ་པའི་ལྷ་ཚོགས་
ལ་གསོལ་བ་འདེབས། །གནས་ཕོ་བྲང་ལོངས་སྐུའི་གཞལ་ཡས་སུ། །
ཁྲག་འཐུང་སྤྲུལ་པའི་ལྷ་ཚོགས་ལ་གསོལ་བ་འདེབས། །གནས་ཕོ་བྲང་
སྐྱོགས་མོའི་གཞལ་ཡས་སུ། །ཡུམ་ཚེ་ཡི་ཌཱ་ཀི་ལ་གསོལ་བ་འདེབས། །
གནས་བར་ཏ་སྒང་གི་གཞལ་ཡས་སུ། །མགོན་ཞིང་སྐྱོང་ཡབ་ཡུམ་ལ་
གསོལ་བ་འདེབས། །གནས་སྟག་ཚང་རོང་གི་གཞལ་ཡས་སུ། །ཡུམ་ཤ་
ཟ་མཁའ་འགྲོ་ལ་གསོལ་བ་འདེབས། །གནས་དོམ་ཚང་རོང་གི་གཞལ་

ཡས་སུ། །མགོན་ཁྱི་ཐོད་ཅན་ལ་གསོལ་བ་འདེབས། །གནས་མེ་འབར་
བླ་མཚོའི་གཞལ་ཡས་སུ། །མཁའ་འགྲོ་མེ་ལྕེ་འབར་བ་ལ་གསོལ་བ་
འདེབས། །གནས་ལྷ་མོ་ཕུག་གི་གཞལ་ཡས་སུ། །གྲུབ་ཐོབ་གླིང་ཆེན་
རས་པ་ལ་གསོལ་བ་འདེབས། །གནས་སིང་མ་ནེ་རིང་གི་གཞལ་ཡས་
སུ། །རང་བྱུང་རྫ་ཡི་མཆོད་རྟེན་ལ་གསོལ་བ་འདེབས། །གནས་རྟ་མགྲིན་
རོང་གི་གཞལ་ཡས་སུ། །མགོན་རྟ་ཕག་ཡབ་ཡུམ་ལ་གསོལ་བ་འདེབས།
གནས་སྤོར་ཆེན་དཔའ་བོའི་གཞལ་ཡས་སུ། །ཡབ་འཁོར་ལོ་སྡོམ་པ་ལ་
གསོལ་བ་འདེབས། །གནས་སྤོར་ཆུང་དཔའ་མོའི་གཞལ་ཡས་སུ། །
ཡུམ་རྡོ་རྗེ་ཕག་མོ་ལ་གསོལ་བ་འདེབས། །གནས་འཕྲིན་ལས་མཚོ་
བཞིའི་གཞལ་ཡས་སུ། །ཡུམ་ཕག་མོ་ལྷ་ལྔ་ལ་གསོལ་བ་འདེབས། །
གནས་ཇོ་བོ་ལ་ཡི་གཞལ་ཡས་སུ། །ཇོ་བོ་བཅུ་གཅིག་ཞལ་ལ་གསོལ་
བ་འདེབས། །གནས་རྟ་གཡག་ཐང་གི་གཞལ་ཡས་སུ། །དཔལ་འཁོར་
ལོ་སྡོམ་པ་ལ་གསོལ་བ་འདེབས། །གནས་ཟླ་བ་ཐང་གི་གཞལ་ཡས་
སུ། །དཔལ་ཆོས་ཀྱི་དབྱིངས་པ་ལ་གསོལ་བ་འདེབས། །གནས་ཡུལ་
སྟོད་ཕྱག་རྒྱ་ཆེན་པོའི་གཞལ་ཡས་སུ། །ཕ་མཉོས་འགར་ཆོས་གསུམ་ལ་

གསོལ་བ་འདེབས། །གནས་མེ་ཏོག་ཐང་གི་གཞལ་ཡས་སུ། །སྐྱོབ་པ་
འཇིག་རྟེན་མགོན་པོ་ལ་གསོལ་བ་འདེབས། །གནས་སྦལ་པ་གཡུ་མཚོའི་
གཞལ་ཡས་སུ། །འགྲོ་མགོན་གཙང་པ་རྒྱ་རས་ལ་གསོལ་བ་འདེབས། །
གནས་སྡོང་པོ་སྐྱིལ་ཀྲུང་གི་གཞལ་ཡས་སུ། །ཙ་རི་རས་པ་བརྒྱད་རྒྱ་ལ་
གསོལ་བ་འདེབས། །གནས་ཀེའུ་ཚང་ཆོས་སྐྱོང་དུར་ཁྲོད་ནས། །
དངོས་གྲུབ་མི་རོ་འཁུན་པ་ལ་གསོལ་བ་འདེབས། །གནས་ཟིལ་ཆེན་སྒྲུབ་
སྡེའི་གཞལ་ཡས་སུ། །གྲུབ་ཐོབ་དབུས་སྨྱོན་པ་ལ་གསོལ་བ་འདེབས། །
གནས་ཟིལ་ཆེན་གསང་ཕུག་གི་གཞལ་ཡས་སུ། །ཨོ་རྒྱན་པད་མ་འབྱུང་
གནས་ལ་གསོལ་བ་འདེབས། །གནས་ཡུལ་སྨད་མ་དང་མཁའ་འགྲོའི་
སྒྲུབ་གནས་ན། །མ་ཨ་མགོན་ཆོས་གསུམ་ལ་གསོལ་བ་འདེབས། །
གནས་རྡེའུ་གཡག་གི་གཞལ་ཡས་སུ། །བྲམ་ཟེ་སྐྱེ་བ་བདུན་པ་ལ་
གསོལ་བ་འདེབས། །གནས་འཕྲང་སྒོ་བཞི་ཡི་གཞལ་ཡས་སུ། །མགོན་
སྒོ་བ་སྒོ་སྲུང་ལ་གསོལ་བ་འདེབས། །གནས་སྡོང་པོ་ཁྲོ་ཞལ་གྱི་གཞལ་
ཡས་སུ། །མགོན་རྡོ་རྗེ་འཇིགས་བྱེད་ལ་གསོལ་བ་འདེབས། །གནས་
་

དག་པ་ཤེལ་ཕུག་གི་གཞལ་ཡས་སུ། །བཅོམ་ལྡན་མི་བསྐྱོད་རྡོ་རྗེ་ལ་
གསོལ་བ་འདེབས། །གནས་དགྱེས་རྡོར་ཕུག་གི་གཞལ་ཡས་སུ། །
ཆོས་རྒྱལ་སྲོང་བཙན་སྒམ་པོ་ལ་གསོལ་བ་འདེབས། །གནས་སིང་ག་
ལ་ཡི་གཞལ་ཡས་སུ། །སྤྲུལ་པའི་གུ་རུ་མཚན་བརྒྱད་ལ་གསོལ་བ་
འདེབས། །གནས་རྔམ་པ་སྒྲ་སྒྲོག་གི་གཞལ་ཡས་སུ། །མགོན་ཞིང་སྐྱོང་
ཡབ་ཡུམ་ལ་གསོལ་བ་འདེབས། །གནས་དུར་ཁྲོད་བརྒྱད་ཀྱི་གཞལ་
ཡས་སུ། །མགོན་གྲུབ་ཐོབ་བརྒྱད་ཅུ་ལ་གསོལ་བ་འདེབས། །གནས་
སྲིད་ཞི་མཉམ་ཉིད་ཀྱི་གཞལ་ཡས་སུ། །དམ་ཆོས་ཕྱག་རྒྱ་ཆེན་པོ་ལ་
གསོལ་བ་འདེབས། །གནས་རང་སྣང་དག་པའི་གཞལ་ཡས་སུ། །ཆོས་
གྲོགས་རྡོ་རྗེ་སྤུན་ཚོགས་ལ་གསོལ་བ་འདེབས། །གནས་སྡོང་པོ་ཚོགས་
ཁང་གི་གཞལ་ཡས་སུ། །མགོན་བསྟན་པའི་བདག་པོ་ལ་གསོལ་བ་
འདེབས། །གནས་བསིལ་བ་ཚལ་གྱི་དུར་ཁྲོད་ན། །ཆོས་སྐྱོང་མ་མགོན་
ལྕམ་དྲལ་ལ་གསོལ་བ་འདེབས། །གནས་བཀའ་དང་དམ་ཚིག་གི་གཞལ་
ཡས་སུ། །ཡུམ་ཨ་ཕྱི་ཆོས་ཀྱི་སྒྲོན་མ་ལ་གསོལ་བ་འདེབས། །གནས་
ཡུལ་ཉི་ཤུ་རྩ་བཞིའི་གཞལ་ཡས་སུ། །མགོན་དཔའ་བོ་མཁའ་འགྲོ་ལ་

གསོལ་བ་འདེབས། །ངེད་གསོལ་འདེབས་ཀྱི་བུ་ལ་བྱིན་གྱིས་རློབས། །
རྒྱུད་སྨིན་ཅིང་གྲོལ་བར་མཛད་དུ་གསོལ། །རྐྱེན་ཕྱི་ནང་གི་བར་ཆད་མི་
འབྱུང་ཞིང༌། །མཆོག་ཐུན་མོང་གི་དངོས་གྲུབ་བསྩལ་དུ་གསོལ། །
དེ་ལྟར་གསོལ་འདེབས་བྲོ་མོ་ཆེ་འདི་བཞིན་ཡུལ་སྨད་ཕྱག་ཆེན་པད་མ་
བསྟན་འཛིན་ནས་དད་བློས་པར་དུ་འཁོད་པ་དགོས་ཅེས་ནན་ཏན་བསྐྱེད་པར།
མ་དཔེ་ཁུངས་བཙུན་ཡིག་སྡེབས་དག་པ་ཞིག་མ་འབྱོར་པར་ཕྱག་ཆེན་རང་གིས་
བཙལ་བའི་མ་དཔེ་སོར་བཞག་འདི། པར་ཡིག་འཕྲིན་ལས་མི་འགྱུར་དང་བརྐོས་
མཁན་དོན་གྲུབ་ཚེ་རིང་ཟུང་གིས་བགྱིས་པ་དགེ་དེས་འགྲོ་ཀུན་རྣམ་ཀུན་མཆོག་
ལྡན་གྱི་གོ་འཕང་མྱུར་དུ་ཐོབ་པ་གྱུར་ཅིག ། མངྒལཾ། །

༄༅།། ཙ་རི་ཡེ་ཤེས་ཀྱི་འཁོར་ལོའི་ཐུགས་ཀྱི་ཕོ་བྲང་ལ་
བསྟོད་པ་ཟབ་གསང་གི་འཇུག་ངོགས་
ཞེས་བྱ་བ་བཞུགས་སོ། །
དཔལ་ཙ་རི་ཏྲ་ཐུགས་ཀྱི་ཕོ་བྲང་གསང་བའི་མཛོད་ཆེན་པོ་བླ་ན་
མ་མཆིས་པ་ལ་ཁྱད་པར་དུ་བསྔགས་པ། རིགས་ཐམས་ཅད་ཀྱི་སྙིང་པོ་
གཅིག་ཏུ་གྲུབ་པ་རྩ་རྒྱུད་ཀྱི་བླ་མ་དབྱེར་མི་ཕྱེད་པ་ལ་ཕྱག་འཚལ་ལོ།
དཔལ་ལྡན་ལྷན་ཅིག་སྐྱེས་པའི་དངོས་པོ་ཀུན་ནས་ཀུན་ཏུ་བཟང་པོར་
རབ་སྒྲུབ་པ། །བདེ་བ་ཆེན་པོ་མཆོག་ཏུ་མི་འགྱུར་ཡེ་ཤེས་བླ་མེད་གོ་
འཕང་ཀུན་གྱི་སླར། །སྲིད་ཞིའི་དངོས་ཀུན་གཟོད་ནས་རྣམ་ཀུན་མངོན་
པར་རྫོགས་པར་བྱུང་བ་བརྙེས་པ་གང༌། །རྡོ་རྗེ་རིན་ཆེན་ཆུ་སྐྱེས་རལ་
གྲི་འཁོར་ལོ་གྲི་གུག་མ་ལུས་གཅིག་འཛིན་པ། །ཁྱབ་བདག་སྙིང་པོ་དེ་
ནི་ཆགས་དང་ཆགས་བྲལ་སྒྱུ་འཕྲུལ་གྱི། །ཞིང་ཁམས་ཀུན་རོལ་དཔལ་
ལྡན་འདུས་པ་ཧེ་རུ་ཀ་དང་དུས་ཀྱི་འཁོར་ལོ་སོགས། །བགྲང་ཡས་
མཚན་གྱིས་རབ་ཏུ་བརྗོད་དེ་རྡོ་རྗེའི་བདེ་ལེགས་མཆོག་གི་དངོས་པོ་
ཡིས། །འགྲོ་དེ་མ་ལུས་ཀུན་ནས་བསྲུང་ཞིང་ཕྱག་རྒྱ་ཆེན་པོ་འགྲུབ་པ་

ཉིད་དུ་མཛོད། །དཔལ་ལྡན་རྡོ་རྗེ་ཐེག་པ་བླ་མེད་པའི། །གཟོད་ནས་རང་
བཞིན་གྱིས་གྲུབ་རྡོ་རྗེའི་ཞིང་། །ཡུལ་ཆེན་སུམ་ཅུ་རྩ་གཉིས་ལ་སོགས་
པ། །རྒྱུད་སྡེ་རྣམས་ནས་རྒྱ་ཆེར་བསྟན་པ་རྣམས། །ཀུན་ཀྱང་ཡེ་ཤེས་
གཅིག་གི་ངོ་བོ་སྟེ། །རང་བཞིན་རྣམ་པར་དབྱེ་བ་ཡོད་མ་ཡིན། །དེ་ལྟ་
མོད་ཀྱི་འཕྲིན་ལས་སྣ་ཚོགས་ཀྱི། །གདོད་ནས་གང་དུ་དངོས་སུ་གྲུབ་
འགྱུར་པའི། །རྟེན་འབྲེལ་ནུས་པ་ཟ་འོག་བཞིན་དུ་བཀྲ། །རྣམ་དབྱེར་མེད་
ཀྱང་གང་གང་གིས་འདུལ་ལ། །དེ་ལྟའི་རྣམ་པར་དབྱེ་བ་མཐའ་ཡས་སྣང་། 
དེ་བས་གྲུབ་པའི་ཡུལ་ཆེན་རེ་རེ་ཡང་། །སྐུ་གསུམ་ཞིང་ཁམས་མ་ལུས་
དབྱེར་མེད་པ། །ཡུལ་ཆེན་བཞི་བཅུ་རྩ་བརྒྱད་ཐམས་ཅད་ཀྱི། །སྙིང་པོ་
གཅིག་ཏུ་གྱུར་པའི་ངོ་བོ་ཡིན། །ཚངས་སོགས་བྱེད་པོར་རློམ་རྣམས་སྐྱོ་
བྱེད་ཅིང་། །རྟག་པར་འཛིན་པའི་ལྷ་རྣམས་གདུལ་བའི་སླད། །མེ་ཆུ་རླུང་
གིས་འཇིག་རྟེན་འཇིགས་སྟོན་མོད། །འོན་ཀྱང་རྡོ་རྗེ་གས་པའི་གྲུབ་ཞིང་
རྣམས། །ནམ་ཡང་འཇིགས་པར་གྱུར་བ་མ་ཡིན་ཏེ། །རྒྱལ་བའི་སྐུར་
རེག་རྡུལ་ཕྲན་ཙམ་ཞིག་ཀྱང༌། །སྐལ་པའི་རླུང་གིས་ཞིག་པར་མི་ནུས་

བྱིས་པས་ཤེས་པས་ཚད་བཟུང་སྟེ། །སྒྲོ་བཀུར་མཚན་མར་བྱེད་རྣམས་
ཆོས་ཉིད་ལས། །རང་བཞིན་རྣམ་ཐར་ཐག་སྲིང་ཉིད་དུ་འགྱུར། །དེ་ལྟ་
མོད་ཀྱི་དང་པོའི་ལས་ཅན་རྣམས། །དད་པ་སྤེལ་དང་དགའ་བ་སྐྱེས་པའི་
སླད། །བྱིས་པས་མཐོང་བ་ཙམ་དང་སྦྱར་བ་ཡིས། །ཡུལ་གྱི་གནས་ཚུལ་
བརྗོད་པའང་མི་འགལ་ཏེ། །རྒྱལ་བའི་ཆོས་ཀུན་གདུལ་བྱ་འདུལ་ཐབས་
ཉིད། །དེ་བས་བདག་གིས་ཀྱང་ནི་སྒྲུབ་པའི་ཞིང་། །འདི་ཡི་ཡོན་ཏན་ཆ་
ཤས་ཙམ་ཞིག་བསྟོད། །དཔལ་ལྡན་མཁའ་སྤྱོད་གྲུབ་པའི་གནས། །
སེམས་དག་ཐུགས་ཀྱི་རྡོ་རྗེའི་མཛོད། །ཆོས་ཀྱི་སྐུ་ཡི་ཕོ་བྲང་སྟེ། །ཨ་ཝ་
རྡུ་ཏི་རྣམ་དག་པ། །སྒྲ་ཅན་རླུང་དང་ཆོས་ཉིད་ཀྱི། །ཐིག་ལེ་བཟོད་ནས་
དག་པ་ཡི། །ཡེ་ཤེས་ཆེན་པོ་མི་ཤིགས་པ། །ཡུལ་གྱི་རྣམ་པར་སྣང་བ་
སྟེ། །གངས་རི་དཔལ་དང་ལྡན་པ་ནི། །རང་བྱུང་མཆོད་རྟེན་ཉིད་དུ་གྲུབ།
ལྷ་ཚོགས་དུ་མ་གྲངས་ལས་འདས། །དབུས་སུ་རྣམ་སྣང་ཧེ་རུ་ཀ །
རིགས་ཀུན་དབྱེར་མེད་བདག་པོར་བཞུགས། །ཕྱོགས་བཞིར་རྒྱལ་བ་
རིགས་བཞི་ཡི། །ཕོ་བྲང་སྒོ་བཞིའི་ཚུལ་དུ་གནས། །མཚམས་དང་

ཕྱོགས་ཀྱི་སྟོད་སྨད་རྣམས། །མ་ངེས་རིགས་དང་ལས་ཕྲན་ཚོགས།
འགྲུབ་པའི་གནས་ཀྱིས་ཀུན་ཏུ་གཏམས། །ཀུན་ནའང་རང་རིགས་ཡི་དམ་
ལྷ། །དཔའ་བོ་མཁའ་འགྲོ་བགྲང་ལས་འདས། །ཏིལ་གྱི་གོང་བུ་བཞིན་དུ་
བཞུགས། །ཁྱད་པར་རིག་འཛིན་མཁའ་འགྲོའི་སྒོ། །ལྷོ་ཕྱོགས་དཔལ་ལྡན་
མཚོ་དཀར་ནི། །གྲུབ་པའི་ཞིང་ཕྱོགས་དེ་ཀུན་གྱི། །སྙིང་པོ་དམ་པར་
གྱུར་པ་ནི། །གངས་རི་མཆོད་རྟེན་རྩེ་མོ་ཡང་། །རིགས་ལྔའི་ཚུལ་དུ་ལྷུན་
གྱིས་གྲུབ། །ཕན་ཚུན་དར་རྐྱང་བརྐྱང་བའི་ཚུལ། །སྣ་ཚོགས་རྒྱན་གྱིས་
བཀོད་པ་བཀྲ། །ཕོ་བྲང་ངོས་ཀྱི་རིགས་བདག་གི། །ཚུལ་དུ་གནས་པའི་
རྩེ་མོ་ནི། །མཆོད་རྟེན་ཟླུམ་པའི་དབྱིབས་ཅན་ལ། །རྣམ་པར་སྣང་འཛད་
ཀུན་ཏུ་ཞལ། །ཕྱོགས་བཞིའི་ངོས་སུ་རེ་རེ་བཞུགས། །འོག་ན་རྟ་མཆོག་
ཉལ་འདྲའི་སྟེང་། །ཡེ་ཤེས་མགོན་པོ་བེར་ནག་ཅན། །བསྟན་པ་སྲུང་བའི་
ལས་མཛད་བཞུགས། །དེ་བཞིན་ཐུབ་པའི་དབང་པོ་ནི། །འཕགས་པ་
ཀུན་དགའ་བོ་དང་བཅས། གྲོང་ཁྱེར་མ་ཡི་ཚུལ་དུ་བཞུགས། །ཕོ་བྲང་
གཡོན་གྱི་རི་བོའི་ངོས། སྤྲུལ་སྐུ་སངས་རྒྱས་རབས་བདུན་དང་། །ལོངས་
སྐུ་རྒྱལ་བ་རིགས་ལྔ་པོ། །འགྲོ་བའི་དོན་ལ་གཡེལ་བ་མེད། །བར་གྱི ་

གངས་རི་པད་མ་ལུང༌། །ཡེ་གེ་ཧཾ་དང་ཧཿཡིས་སྤྲས། །ཕུར་པ་རྡོ་རྗེ་
གཞོན་ནུ་ནི། །ཡུམ་བཅས་རབ་ཏུ་གསལ་བར་སྣང་། །གཞན་ཡང་ཡི་དམ་
ལྷ་ཡི་གཟུགས། དེ་དག་རྣམས་ནི་གྲངས་མི་ལངས། །ཕོ་བྲང་དམ་པ་འདི་
ཉིད་ནི། །ཕྱི་ལྟར་སྐྱེ་བོ་ཕལ་རྣམས་ཀྱི། །ཡན་ལག་བརྒྱད་ལྡན་ཆུས་གང་
བ། །དྭངས་ཞིང་གསལ་ལ་རྙོག་པ་མེད། །ཨནྡ་རྙིལ་གྱི་མེ་ལོང་ལ། །ཟླ་
འོད་རེག་པའི་ཁ་དོག་བཞིན། །ཕྱོགས་བཞིར་རང་རང་སྒོ་དང་ལྡན། །འདི་
ནི་དགུན་དུས་ཟླ་བ་ཡི། །དཀྱིལ་འཁོར་ལྟ་བུར་གྱུར་བའི་ཚེ། །སྒོ་བཞི་
མཚོ་མཐོངས་ལྟ་བུར་གསལ། །ཕྱོགས་ཀུན་སྨན་ལྗོངས་ནགས་ཀྱི་ཚལ།
མེ་ཏོག་འབྲས་བུ་ལྡན་པའི་ཤིང་། །མཛེས་པའི་རི་ཕྲན་དུ་མར་བཅས། །
མཆེད་དུ་བཀོད་ལས་ཆེས་རྨད་བྱུང་། །ལྷ་ཡི་དགའ་ཚལ་ཉམས་དགའ་
བ། །ས་སྟེང་མངོན་སུམ་གསལ་བ་བཞིན། །ཤར་ངོས་རི་བོའི་སྤོ་ལ་
ཡང་། །ཁྲོ་བོ་མི་གཡོ་དཀར་པོ་དང༌། །སེང་གེའི་སྟེང་དུ་བཞེངས་པ་
ཡི། །ཐུབ་དབང་མཆོག་གི་སྤྲུལ་སྐུ་དང༌། །ཡི་དམ་སྒྲོལ་མ་དཀར་མོ་
དང་། །ཕག་མོ་དབུ་བཅད་མ་ལ་སོགས། །གཡའ་ནགས་སྤང་ལ་སྣང་བ་

ཡི། །ལྷ་ཚོགས་དུ་མ་གྲངས་ལས་འདས། །ཤར་ལྷོའི་ངོས་སུ་ཁྲོ་བོ་
ཡི། །རྡོ་རྗེ་རྩེ་ལྔ་སླངས་འདྲའི་རི། །རྟ་མགྲིན་བཞུགས་པའི་གནས་སུ་
གྲགས། །ཁ་དོག་དུ་མའི་མཚོ་ཡིས་སྤྲས། །དེ་ལས་ཅུང་ཟད་ལྷོ་ཡི་
ངོས། །བྱ་རྒོད་གཤོག་པ་བརྐྱང་འདྲ་ཡི། །རི་ངོས་དབུས་ན་མཁའ་གྲོའི་
གཙོ། །རྡོ་རྗེ་ཕག་མོ་བཞུགས་པ་སྟེ། །སྤང་པོ་ཁ་སེར་གྱུར་པའི་ཚེ། །
དེ་ཉིད་དམར་བའི་མདོག་ཏུ་གསལ། །དེ་འོག་དུར་ཁྲོད་གཅིག་གི་ནི། །
མཚན་ཉིད་ཡོངས་སུ་རྫོགས་པ་སྟེ། །འདི་ནི་དཔྱིད་དུས་ཁ་བ་རྣམས།
ཁོལ་བུར་བཞུ་ཚེ་རབ་ཏུ་གསལ། །བྱམས་པ་བཞུགས་པའི་རྒྱབ་ངོས་
ཀྱི། །བྲག་ལོགས་ཐུགས་རྗེ་ཆེན་པོ་ནི། །ཞལ་ཅིག་ཕྱག་བཞི་ལྡན་པ་
གསལ། །མདུན་ན་ཐུབ་པའི་དབང་པོ་ནི། །གཙོ་འཁོར་གསུམ་པ་ཉིད་དུ་
བཞུགས། །བཀྲ་ཤིས་དོའོ་ཞེས་བྱ་བ། །གླང་ཆེན་ཉལ་བ་ལྟ་བུ་ནི། །
གནས་ཀྱི་སྙིང་པོ་དམ་པ་སྟེ། །ཡུལ་འདི་པད་མ་འདབ་མ་བརྒྱད། །ཕྱེ་
བའི་ཚུལ་དུ་གནས་པ་ལས། །རི་འདི་པད་མའི་ཟེའུ་འབྲུ་ཡིན། །འདི་ནི་
རང་བཞིན་གྱིས་གྲུབ་པའི། །དཔའ་བོ་རྣལ་འབྱོར་མ་ལུས་ཀུན། །ལྷན་
ཅིག་སྐྱེས་པའི་བདེ་བ་ཡིས། བརྩོན་ཅིང་རོལ་གར་མཛད་པའི་གནས།

དེ་ཕྱིར་མཉམ་སྦྱོར་རྟགས་ཀྱི་མཚན། །འདི་ཡི་ཕྱོགས་ཀུན་སྨན་ལྗོངས་
རྣམས། །ཕྱག་འཚལ་དང་ནི་ཆོས་འབྱུང་དང༌། །ཞིང་ལྤགས་བརྒྱང་པ་ལྟ་
བུ་སོགས། །ངོ་མཚར་མཛེས་པ་དཔག་ལས་འདས། །ཁྱད་པར་ཆོས་
སྐུའི་རྟེན་གྱི་གཙོ། །རང་བྱུང་མཆོད་རྟེན་གཙོ་བོ་ནི། །བུམ་པ་མན་ཆད་
འདོད་པའི་ཁམས། །རྣམ་པར་དག་པ་སྤྲུལ་སྐུ་ཡི། །ངོ་བོར་བཞུགས་ཕྱིར་
དངོས་སུ་གསལ། །བྲེ་དང་གདུགས་སོགས་ཁམས་གོང་མ། །དག་པ་
ལོངས་སྤྱོད་རང་བཞིན་ཕྱིར། །སོ་སོའི་སྐྱེ་བོས་ལྟར་མི་མངོན། །ལྷ་
ཚོགས་གྲངས་ལས་འདས་པའི་གནས། །མཁའ་འགྲོའི་སྲོག་སྙིང་གཅིག་
གྱུར་པ། །གྲུབ་པའི་ནོར་བུས་བརྟེན་པ་ཉིད། །གཞན་ཡང་རང་བྱུང་མཆོད་
རྟེན་ཚོགས། །ངེས་དང་མ་ངེས་དབྱིབས་ལྡན་པ། །མང་ཞིང་ཕྱོགས་ཀུན་
ཁྱབ་པ་སྟེ། །ཕལ་ཆེར་ས་འོག་ཉིད་དུ་གནས། །རིམ་གྱིས་འབྱུང་ཞིང་སྣང་
བར་འགྱུར། །མདོར་ན་རི་བྲག་ནགས་ཚལ་དང༌། །གཡའ་དང་སྤང་
ལྗོངས་ཐམས་ཅད་ལྷ། །རྡོ་ཀུན་རང་བཞིན་མཆོད་རྟེན་ཏེ། །ཆུ་ཀུན་བདུད་
རྩི་འོ་མའི་རྒྱུན། །ཡན་ལག་བརྒྱད་ལྡན་སྔགས་སྒྲ་སྒྲོགས། །ཆུ་རྒྱུན་

འཁྱིལ་ཞིང་འབབས་པ་ཡང་། །དབྱངས་གསལ་ཡེ་གེ་དུ་མར་སྣང་།
བཅུད་ལྡན་དཀའ་ཐུབ་ཅན་གྱི་ཟས། །ལྡུམ་བུའི་ཟས་ཀྱིས་བར་མེད་
ཁྱབ། །ནུས་ལྡན་སྨན་རྣམས་གཟི་འོད་འབར། །སྡོད་ན་བག་ཕེབས་བལྟ་ན་
མཛེས། །ཟས་སྐོམ་སྲེད་པ་ངང་གིས་ཆུང་། །སྲིས་རྨེ་བཅུ་དང་ལྡན་པ་
།ཁྱད་པར་ལོངས་སྤྱོད་འཕེལ་བའི་གནས། །རྒྱས་པའི་དངོས་གྲུབ་
རབ་ཏུ་མྱུར། །ཁྱུང་རྫོང་ཞེས་བྱ་འདི་ཉིད་ཀྱང་། །བདག་ཉིད་ཆེན་པོ་པད་
མ་ཡིས། །སྔོན་ཚེ་ཉེ་བར་བརྟེན་པའི་ཚེ། །གཏེར་སྦས་མཚན་མའང་
གསལ་བར་སྣང་། །འདི་ནི་ཐུགས་རྗེ་ཆེན་པོའི་སྐུ། །ཕྱག་གཉིས་མཆོད་
སྦྱིན་བརྐྱང་བ་ལས། །གཡས་གཡོན་བདུད་རྩི་འབབ་པའི་ཚུལ། །ཅུང་
ཟད་ནུབ་ཀྱི་ངོས་ན་ནི། རྒྱལ་བ་བྱམས་པ་བྲམ་ཟེའི་ཚུལ། །དཀར་ཞིང་
ཆོས་འཆད་ཕྱག་རྒྱ་ཅན། །བཟང་པོའི་སྟབས་ཀྱིས་བཞུགས་པ་ཉིད། །
མཁའ་རྫོང་ཞེས་བྱ་མདུན་ངོས་ཀྱི། །རི་བོའི་ངོས་ཀྱི་ལྷ་སྐུ་དང་། །མཆོད་
པའི་ལྷ་མོ་གར་བྱེད་ཚུལ། དུ་མ་རབ་ཏུ་གསལ་བར་སྣང་། །བཀྲ་ཤིས་
སྒང་ཞེས་བྱ་བ་ཡི། གཡས་ངོས་ཆུ་རྒྱུན་འབབ་པའི་མགོ །བྲག་གི་ངོས་
ལ་སྤྱན་རས་གཟིགས། །བྱམས་པ་དང་བཅས་རབ་ཏུ་བཀྲ། །དེ་ངོས་

ཆུ་རྒྱུན་འབབ་པ་ཡི། །འབྲེལ་ཚད་སྐྱེ་འགྲོའི་སྡུག་བསྔལ་སེལ། །དེ་ལ་
སོགས་པ་རེ་རེ་བཞིན། །མ་ལུས་བརྗོད་པ་ག་ལ་ནུས། །རྣལ་འབྱོར་ལྡན་
པ་རྣམས་ཀྱིས་ནི། །ཡུལ་སྟེང་མཉམ་པར་བཞག་པ་ལས། །ལྷ་དང་ཡིག་
འབྲུ་ཕྱག་མཚན་སོགས། །ངེས་དང་མ་ངེས་སྣ་ཚོགས་ཀྱི། །འཆར་ཚུལ་
རྟོགས་པའི་སྤྱོད་ཡུལ་མིན། །ཕོ་བྲང་ཆེན་པོ་དངོས་འདི་ཡང་། །པད་མ་
འདབ་བཞི་འདབ་བརྒྱད་དང་། །ཤར་ནུབ་འདབ་ཆུང་གཉིས་ལྡན་པ། །
བདེ་མཆོག་ལྷ་མོ་བཅོ་ལྔ་ཡི། །དཀྱིལ་འཁོར་གྱི་ནི་ལྟེ་བའི་ཚུལ། །རབ་
ཏུ་གསལ་བར་གནས་པ་ནི། །མཁའ་འགྲོ་ཕལ་གྱི་སྣང་བ་སྟེ། །འདི་ནི་ཕྱི་
ལྟར་ངེས་དོན་ལ། །ཅུང་ཟད་ཉེ་བའི་མཐོང་ཚུལ་ཡིན། །འདི་ཡང་དཔྱིད་
དུས་ཆབ་རོམ་རྣམས། །འཇུ་བར་བརྩམ་ཚེ་མཐོང་བར་སྲིད། །ནང་ལྟར་
གཞལ་ཡས་ཁང་ཆེན་པོ། །གྲུ་བཞི་སྒོ་བཞི་ལྡན་པ་སྟེ། །ལྷ་ཚོགས་མ་ངེས་
དུ་མར་འཆར། །རྣལ་འབྱོར་ལྡན་པ་རྣམས་ཀྱིས་ནི། །ཕལ་ཆེར་རྨི་ལམ་
ནང་དུ་མཐོང་། །གསང་བར་དུས་ཀྱི་འཁོར་ལོ་ཡི། །དཀྱིལ་འཁོར་ཆེན་
པོར་གནས་པ་སྟེ། །བློ་ཡིས་བསླངས་པའི་རྣམ་པ་ཡི། །སྐུ་ཡི་སྟེགས་བུས་

མཚོ་མཐའི་ཚད། །རྣམ་པར་ནོན་པའི་རྒྱ་ཚད་དེ། །སྐུ་གསུང་ཐུགས་དང་
ཡེ་ཤེས་ཀྱི། །གཞལ་ཡས་རིམ་གྱིས་གོང་དུ་བརྩེགས། །ལྷ་ཚོགས་མ་
ལུས་བཞུགས་པ་སྟེ། །མ་འོངས་དུས་ཀྱི་འཁོར་ལོ་ཡི། །བསྟན་པ་དར་
བའི་གནས་ཡིན་མཉམ། །འདི་ཡང་རྣལ་འབྱོར་ཅན་རྣམས་ཀྱི། །དངོས་
ཉམས་རྨི་ལམ་དག་ཏུ་མཐོང་། །མདོར་ན་གྲུབ་པའི་གནས་འདི་ནི། །བདེ་
བ་ངང་གིས་འཆར་བ་སྟེ། །བླ་མེད་ཐེག་ཆེན་སྒྲུབ་པའི་གནས། །སྤྲིན་དང་
ན་བུན་ལང་ལོང་གཡོ། །སྒྱུ་མའི་རང་བཞིན་ཤུགས་ཀྱིས་འཆར། །ཞིང་
སྐྱོང་གནས་སྲུང་ཚོགས་རྣམས་ཀྱི། །རྨི་ལམ་བཟང་ངན་སྣ་ཚོགས་སྟོན།
ཉམས་ཀྱི་དྲོད་ཚད་ཉུལ་བར་བྱེད། །དེ་ཕྱིར་རྨི་ལམ་སྐྱོང་བའི་གནས།
དབང་རྣོན་རྟོགས་པ་མཐོ་བ་རྣམས། །འོད་གསལ་ཉིན་མཚན་བསྲེ་བ་
དང་། །རྟེན་འབྲེལ་མཁྱེན་པའི་འཆར་སྒོ་རྣམས། །འགྲུབ་པའི་གནས་ལ་
འདི་རྨད་བྱུང༌། །འདི་དག་རང་གི་གོ་བ་ཙམ། །བརྗོད་ཀྱིས་སྔ་མའི་ཡིག་
ཆ་དང་། །ལུང་ལ་བསྟན་པ་མ་ཡིན་ནོ། །དེ་ལྟར་སྒྲུབ་པའི་བསྟི་གནས་
འདིར། །གནས་པར་འདོད་པ་དེ་དག་ཀྱང་། །ཚེ་འདིའི་བྱ་བ་བློ་ཡིས་
ཐོངས། །གཞན་དུ་དབེན་པའི་དགོས་པ་ཅི། །ཟིན་མེད་ལས་ལ་ཕྱི་ཕྱག་

འཚལ། །གཞན་དུ་ལྷ་ཡིས་བྱིན་མི་རློབས། །ཉམས་ལེན་ཁ་ཞེ་རྡོ་རུས་
སྲེས། །སྙིང་ནས་དམ་ཆོས་ཁོ་ནར་འདྲིལ། །སྐྱེ་རྫོགས་སྙིང་པོ་རྩེ་གཅིག་
བསྒོམ། །སྣ་ཚོགས་སྐད་དང་མཐོང་སྣང་དང༌། །བདེ་སྡུག་སེམས་ཀྱི་མཐོ་
དམན་སོགས། །སྣ་ཚོགས་འཆར་ཏེ་དངོས་གྲུབ་ཡིན། །གང་ལ་རེ་དོགས་
མི་བྱེད་པར། །རིག་པའི་རྩ་བ་ཆོད་ལ་ཞོག །དེ་ཚེ་འདི་དང་གཞན་གྱི་
ཡང་། །ཡོན་ཏན་རང་གིས་མཐོང་བར་འགྱུར། །དེ་ལྟར་གྲུབ་པའི་གནས་
འདི་ལ། །ཅུང་ཟད་བསྔགས་པ་འདི་ཡིས་ཀྱང་། །འགྲོ་ཀུན་རྡོ་རྗེ་ཐེག་པ་
ཡི། །ཟབ་མོའི་སྣོད་དུ་སྨིན་གྱུར་ཅིག། ། ཅེས་པ་འདི་ཡང་རྣལ་འབྱོར་
གཙུག་ལག་འཕྲེང་བས་སྒྲུབ་པའི་གནས་མཆོག་མཚོ་དཀར་གྱི་ཡང་དབེན་ཁྱུང་
རྫོང་རྒྱལ་བའི་ཕོ་བྲང་དུ་སྦྱར་བའོ།།

༄༅།། ཙ་རི་ཏྲ་ཡེ་ཤེས་ཀྱི་འཁོར་ལོའི་ལྟེ་བ་མཚོ་དཀར་སྤྲུལ་
པའི་ཕོ་བྲང་གི་གནས་ཡིག་བཞུགས་སོ། །
གྲངས་མེད་བསྐལ་པར་ཚོགས་གཉིས་རྒྱ་མཚོ་ཡི།།
ཕ་མཐར་བརྒལ་ཏེ་བརྒྱད་ཁྲི་བཞི་སྟོང་གི།།
ཆོས་རྣམས་མ་ལུས་འགྲོ་ལ་སྟོན་མཛད་པའི།།
སྟོན་མཆོག་འགྲོ་བའི་སྒྲོན་མེར་གསོལ་བ་འདེབས།།
པད་མའི་ཚལ་ན་དཔེ་བྱད་མཛེས་པའི་སྐུ །།
སྡེ་བརྒྱད་དབང་བསྡུས་བོད་ཡུལ་བདེ་ལ་བཀོད །།
མ་ཚོགས་མཁའ་འགྲོ་བྱེ་བའི་གཙུག་གི་རྒྱན །།
རིག་འཛིན་སློབ་དཔོན་ཆེན་པོར་སྙིང་ནས་འདུད །།
དྲི་བྲལ་ཐུབ་བསྟན་མཁའ་མཐའ་ཡངས་པ༷་ནས།།

ལུང་རྟོགས་རིག་པའི་ཆར་ཆེན་རབ་བསྙིལ་ཏེ།།
ཅི་འདོད་གདམས་པའི་དབྱར་མཚོ་རྒྱས་མཛད་པའི།།
འདྲེན་མཆོག་བླ་མའི་ཞབས་པད་སྤྱི་བོར་མཆོད།།
ཆོས་ཉིད་མཉམ་པར་བརྡལ་བའི་དཀྱིལ་འཁོར་ན།།
ཧེ་རུ་ཀ་དཔལ་འཁོར་ལོའི་མགོན་པོ་མཆོག །
ཟུང་འཇུག་བདེ་ཆེན་རྟགས་ཀྱི་ལྷར་ཤར་བའི།།
དཔལ་ལྡན་བདེ་མཆོག་འཁོར་ལོས་ཤིས་པ་སྩོལ།།
ཞེས་མཆོད་པར་བརྗོད་པའི་ཚིག་གིས་སྔོན་བསུས་ཏེ།
འདིར་ཙ་རི་ཏྲའི་གནས་སྤྱིའི་གསལ་བྱེད་བསྟན་པ། ཙ་རི་ཏྲའི་གནས་
སྤྱི་ངོས་བཟུང་བ་དང་མདོ་རྒྱུད་དུ་མ་ནས་ལུང་དུ་ཇི་ལྟར་བསྟན་ཚུལ།
ལས་དག་དང་མ་དག་པའི་སྣང་ངོར་ཙ་རི་ཏྲའི་གནས་ཀྱི་བཀོད་པ་ཇི་ལྟར་
འཆར་བ། ལྷག་པར་མཚོ་དཀར་སྤྲུལ་པའི་ཕོ་བྲང་འདི་ཉིད་ཞབས་ཀྱིས་
བཅག་ཅིང་གནས་སྒོ་ཇི་ལྟར་ཕྱེས་པ། གནས་སྐོར་བའི་བསམ་པའི་ཀུན་

སློང་དང་དག་པའི་གཟིགས་སྣང་ལ་གཞིགས་ཏེ་དཀྱིལ་འཁོར་གྱི་ཕྱི་དང་
བར་གྱི་གནས་ལམ་བསྟན་པ། མཚོ་དཀར་ནས་ཀློ་བོ་མི་ཁྱིམ་བདུན་པའི་
གྲོང་བར་གྱི་དག་པའི་གཟིགས་སྣང་བསྟན་པ། སོ་སྐྱེ་ཐུན་མོང་གི་ངོར་གོ་
བདེའི་ཚུལ་དུ་མཚོ་དཀར་འདི་ཉིད་ཀྱི་གནས་ལམ་བསྟན་པ་བཅས་དོན་
ཆེ་བ་རྣམ་པ་བདུན་ལས།།
དང་པོ། དཔལ་གྱི་གནས་མཆོག་ཙ་རི་ཏྲ་ཡེ་ཤེས་ཀྱི་འཁོར་
ལོའི་གནས་སྤྱིའི་གསལ་བྱེད་བསྟན་པ།
གསལ་བྱེད་དང་པོ་རྒྱལ་བ་ཉིད་ཀྱིས་མཛད། །འགྱུར་མེད་བདེ་ཆེན་ཞིང་
གི་བཀོད་པ་བསྟན། །ཙ་རི་རྡོ་རྗེ་དཀྱིལ་འཁོར་ཆེན་མོ་ཡི། །གསལ་བྱེད་
བླ་མའི་ཚོགས་ལ་གསོལ་བ་འདེབས། །གསལ་བྱེད་གཉིས་པ་ཨིནྜ་བྷོ་
དྷཱིས་མཛད། །བྱིན་ལེགས་གསང་བ་གནས་ཀྱི་བཀོད་པ་བསྟན། །ཙ་རི་རྡོ་
རྗེ༴ གསལ་བྱེད་བླ་མའི་ཚོགས་གསོལ་བ་འདེབས།། ཞེས་ཀུན་ལ་འགྲེ།
གསལ་བྱེད་གསུམ་པ་ས་ར་ཧ་པས་མཛད། །ངོ་མཚར་དཔལ་གྱི་རི་ཡི་
བཀོད་པ་བསྟན། །ཙ་རི་རྡོ་རྗེ༴ གསལ་བྱེད༴གསལ་བྱེད་བཞི་པ་རབ་
དགྱེས་རྡོ་རྗེས་མཛད། །མེ་རི་འབར་བའི་དུར་ཁྲོད་བཀོད་པ་བསྟན། །ཙ་

རི་རྡོ་རྗེ༴ །གསལ་བྱེད༴ །གསལ་བྱེད་ལྔ་པ་ཏྲི་ཎ་པ་ཡིས་མཛད། །ངོ་
མཚར་ཆུ་ཡི་རྫུ་འཕྲུལ་བཀོད་པ་བསྟན། །ཙ་རི༴ །གསལ་བྱེད༴ །གསལ་
བྱེད་དྲུག་པ་ཏཻ་ལོ་ཞབས་ཀྱིས་མཛད། །འཇིགས་བྱེད་བཞད་པའི་དུར་
ཁྲོད་བཀོད་པ་བསྟན། །ཙ་རི༴ །གསལ་བྱེད༴ །གསལ་བྱེད་བདུན་པ་པདྨ་
སམ་བྷས་མཛད། །རང་བྱུང་སྒྲུབ་ཕུག་ལ་སོགས་བཀོད་པ་བསྟན། །ཙ་རི༴
གསལ་བྱེད༴ །གསལ་བྱེད་བརྒྱད་པ་སྤྲུལ་པའི་རྒྱལ་པོས་མཛད། །ངོ་
མཚར་མཚོ་ཕྲེང་ལ་སོགས་བཀོད་པ་བསྟན། །ཙ་རི༴ །གསལ་བྱེད༴
གསལ་བྱེད་དགུ་པ་བི་མ་མི་ཏྲས་མཛད། །ངོ་མཚར་མཆོད་རྟེན་ཆེན་
པོའི་བཀོད་པ་བསྟན། །ཙ་རི༴ གསལ་བྱེད༴ གསལ་བྱེད་བཅུ་པ་ཀཱ་མ་
ཤཱི་ལས་མཛད། །རང་གི་སྐུ་གཟུགས་ཕྱག་རྒྱའི་བཀོད་པ་བསྟན། །ཙ་རི༴
གསལ་བྱེད༴།གསལ་བྱེད་བཅུ་གཅིག་དཱི་པམ་ཀཱ་རས་མཛད། །ངོ་མཚར་
བྱེ་བྲག་གནས་ཀྱི་བཀོད་པ་བསྟན། །ཙ་རི༴ །གསལ་བྱེད༴ །གསལ་བྱེད་
བཅུ་གཉིས་ཟླ་འོད་གཞོན་ནུས་མཛད། །ལུང་བསྟན་བྱིན་རླབས་གནས་
ཀྱི་བཀོད་པ་བསྟན། །ཙ་རི༴ །གསལ་བྱེད༴ །གསལ་བྱེད་བཅུ་གསུམ་
དྷརྨཱ་ཀིརྟིས་མཛད། །གྲུབ་ཐོབ་བརྒྱད་ཅུའི་ཚོགས་ཀྱི་བཀོད་པ་བསྟན།།

ཙ་རི༴ །གསལ་བྱེད༴ །གསལ་བྱེད་བཅུ་བཞི་བདག་ཉིད་ཆེན་པོས་
མཛད། །རྨད་བྱུང་སྒྲུབ་ཆུ་ལ་སོགས་བཀོད་པ་བསྟན། །ཙ་རི༴ །གསལ་
བྱེད༴ །གསལ་བྱེད་བཅོ་ལྔ་ཡེ་ཤེས་ཞབས་ཀྱིས་མཛད། །ཌཱ་ཀི་ཁྲུས་ཀྱི་
རྫིང་བུའི་བཀོད་པ་བསྟན། །ཙ་རི༴ །གསལ་བྱེད༴ གསལ་བྱེད་བཅུ་དྲུག་
མི་བསྐྱོད་རྡོ་རྗེས་མཛད། །པདྨ་གར་ལ་སོགས་པའི་བཀོད་པ་བསྟན། །
ཙ་རི༴ །གསལ་བྱེད༴ །གསལ་བྱེད་བཅུ་བདུན་བླ་མ་མཆོག་གིས་མཛད།
དཀྱིལ་འཁོར་གཙོ་མོ་སྐུ་ཡི་བཀོད་པ་བསྟན། །ཙ་རི་༴ །གསལ་བྱེད་༴
གསལ་བྱེད་བཅོ་བརྒྱད་མཚུངས་མེད་རྗེ་ཡིས་མཛད། །རབ་འཇིགས་
དུར་ཁྲོད་ལ་སོགས་བཀོད་པ་བསྟན། །ཙ་རི་རྡོ་རྗེ་དཀྱིལ་འཁོར་ཆེན་
མོ་ཡི། །གསལ་བྱེད་བླ་མའི་ཚོགས་ལ་གསོལ་བ་འདེབས། ། ཞེས་དཔལ་
མཁའ་སྤྱོད་དབང་པོས་མཛད་པའི་གནས་ཙ་རི་ཏྲའི་གསལ་བྱེད་འདི་ཉིད་དང་དྲིན་
ཅན་བླ་མ་རྣམས་ལ་མོས་གུས་དྲག་པོས་གསོལ་འདེབས་གང་འབྱོར་བྱའོ།།
གཉིས་པ། ཙ་རི་ཏྲའི་གནས་སྤྱི་ངོས་བཟུང་བ་དང་མདོ་རྒྱུད་
དུ་མ་ནས་ལུང་དུ་ཇི་ལྟར་བསྟན་ཚུལ།
དེ་ཡང་སྟོད་ན་གྲགས་ཆེ་བ་གངས་དཀར་གྱི་རྒྱལ་པོ་ཏི་སེ་ནི་འཁོར་

ལོ་སྡོམ་པའི་ཕོ་བྲང་ཡིན་ཏེ། བཅོམ་ལྡན་འདས་ཐུབ་པའི་དབང་པོ་དགྲ་
བཅོམ་པ་ལྔ་བརྒྱ་དང་བཅས་པ་བྱོན་ནས། གད་པ་གསེར་གྱི་བྱ་སྐྱིབས་
ཅན་དུ་མདོ་སྡེ་གསེར་འོད་དམ་པ་དབང་པོའི་རྒྱལ་པོ་གསུངས།མཚོ་
མ་ཕམ་གྱི་ཤར་ཕྱོགས་སུ་མདོ་ལང་ཀར་གཤེགས་པ་གསུངས། ཏི་
སེའི་ནུབ་ཕྱོགས་ལྷ་ལུང་ནང་གི་མྱང་པོ་རི་སྒང་དུ་མདོ་དཀོན་མཆོག་
བརྩེགས་པ་གསུངས། ཏི་སེའི་ཕྱོགས་བཞི་ལ་བཅོམ་ལྡན་འདས་ཀྱི་
ཞབས་རྗེས་བཞི། དགྲ་བཅོམ་པ་ལྔ་བརྒྱའི་ཞབས་རྗེས་དང་བཅས་པ་
བཞག་པས་ན་གངས་དཀར་ཏི་སེ་ཞེས་ཕྱོགས་ཀུན་ཏུ་སྙན་པའི་གྲགས་
པས་ཁྱབ། བར་དུ་ཁུངས་བཙུན་པ། ལ་ཕྱི་དང་ཆུ་དབར་ནི་ཇོ་བོ་རིགས་
གསུམ་མགོན་པོ་འབུམ་འདུས་ཀྱི་ཕོ་བྲང་ཡིན་ཏེ། རྗེ་མི་ལ་རས་པ་རས་
པ་ལྔ་བརྒྱ་དང་བཅས་པ་རླུང་སེམས་ཀྱི་དངོས་གྲུབ་ཐོབ་པའི་གནས་ཡིན་
པས་ན་ལ་ཕྱི་ཆུ་དབར་ཁུངས་བཙུན་ཟེར་བའི་རྒྱུ་མཚན་དུ་གྲགས། སྨད་
དུ་འགྲན་ཟླ་ཐམས་ཅད་དང་བྲལ་བ་ལྷོ་གནས་མཆོག་དཔལ་གྱི་ཙ་རི་ཏྲ་ནི་
ཕག་གདོང་ནག་མོའི་ཐུགས་ཀྱི་གནས། བཅོམ་ལྡན་འདས་བདེ་མཆོག་
འཁོར་ལོའི་ཕོ་བྲང་ཡིན་ཏེ། སྔོན་འཇིག་རྟེན་གྱི་ཁམས་ཆགས་པ་ནས་

ལྷ་དབང་ཕྱུག་ཆེན་པོ་ལ་སོགས་པ་དྲག་པོ་ཇི་སྙེད་པས་སྐྱེ་འགྲོ་ལ་དབང་
བྱེད། ཤ་ཁྲག་ལ་ལོངས་སྤྱོད་པའི་ཚེ། བཅོམ་ལྡན་འདས་རྡོ་རྗེ་འཆང་
ཆེན་པོས་དྲག་པོ་དེ་དག་རྣམས་འདུལ་བའི་དོན་དུ་བཅོམ་ལྡན་འདས་
བདེ་མཆོག་འཁོར་ལོའི་སྐུར་བཞེངས་ནས་འཛམ་བུའི་གླིང་འདི་ཉིད་དུ།
ཡུལ་ཉི་ཤུ་རྩ་བཞི། གནས་སུམ་ཅུ་སོ་གཉིས། དུར་ཁྲོད་ཆེན་པོ་བརྒྱད།
མཁའ་འགྲོ་མ་འདུ་བའི་གནས་བརྒྱ་དང་བཅུ་གསུམ་དུ་བྱིན་གྱིས་རླབས་
པའི་ཚེ་ཐོག་མར་ཙ་རི་འདི་ཉིད་བྱིན་གྱིས་རླབས་པས་ན། འདིར་སླེབས་
པའི་བྱ་དང་རི་དྭགས་ལ་སོགས་པ་རྣམས་ཀྱང་འཇའ་དང་རིང་སྲེལ་གྱི་
ཕུང་པོར་འགྲོ་བ་ལྟ་བུའི་གནས་བྱིན་ཅན་དཔལ་གྱི་ཙ་རི་ཏྲ་ཞེས་གྲགས་
སོ།། འདི་ལ་དགོངས་ཏེ་བཀའ་བརྒྱུད་པའི་མཁན་ཆེན་༧ སྨྲ་བའི་ཉི་
མའམ་བསྟན་པ་རབ་རྒྱས་ཀྱི་ཞལ་སྔ་ནས། སྔོན་གངས་རི་ཆེན་པོ་ཏི་སེ་
ན་ལྷ་ཆེན་དབང་ཕྱུག་ཆེན་པོའམ་དྲག་པོ་འཇིགས་བྱེད་དང་། དུས་མཚན་
མའམ་ལྷ་མོ་ཨུ་མ་གཉིས་ཀྱིས་གནས་བཅས་ཏེ་མཆིས་པའི་ཚེ་ན།
མཁའ་སྤྱོད་དང་། ས་སྤྱོད་དང་། ས་འོག་ཏུ་སྤྱོད་བཅས་ཀྱི་གནས་ན་
མཆིས་པའི་ལྷ་དང་ལྷ་མ་ཡིན་དང་། གནོད་སྦྱིན་དང་། སྲིན་པོ་དང་། ཀླུ་
་

དང་། མིའམ་ཅི་ཡི་དབང་པོ་དང་དབང་མོ་བརྒྱད་བརྒྱད་བཅས་ཀྱིས་ལྷ་
ཆེན་དབང་ཕྱུག་དང་ལྷ་མོ་ཨུ་མ་གཉིས་ནི་འཇིག་རྟེན་གྱི་གཙོ་བོར་
བསམ་ནས་མཆོད་དོ།། ཞེས་དང་། དེའི་ཚེ་ན། འོག་མིན་ཆེན་པོའི་ཞིང་
ཁམས་ནས་ལོངས་སྤྱོད་རྫོགས་པའི་རྒྱུ་ཡི་ཧེ་རུ་ཀ་ལས་འབྲས་བུའི་ཧེ་
རུ་ཀ་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ་རྡོ་རྗེ་ཕག་མོ་དང་
ལྷན་ཅིག་ཏུ་སྦྱོར་ཞིང༌། གར་གྱི་ཉམས་དང་ལྡན་པའི་དཔལ་འཁོར་ལོ་
བདེ་མཆོག་གི་སྐུར་བཞེངས་ཏེ། གཟི་བརྗིད་ཀྱི་ཉམས་དང་ལྡན་ཞིང་བྱིན་
རླབས་ཀྱི་ཟིལ་རབ་ཏུ་འབར་བའི་སྒོ་ནས་དབུས་ཀྱི་རི་རབ་ལྷུན་པོའི་རྩེ་
ན་བྱོན་པའི་ཚེ། རྒྱལ་བ་རིགས་ལྔའི་ལྷ་ཚོགས་མང་པོས་གཞལ་ཡས་
ཁང་གི་ཕོ་བྲང་དང་། འཁོར་མཆོད་པའི་ལྷ་མོ་ཡིད་དུ་འོང་བ་དང་བཅས་
འཁོར་ལོ་སྡོམ་པ་ལ་ཕུལ་བས། རིགས་འདུས་ཀྱི་དཀྱིལ་འཁོར་ཆེན་པོ་
དེར་དྲག་པོ་འཇིགས་བྱེད་འཁོར་བཅས་ལོངས་སྤྱོད་པ་དང་། དབང་དུ་
བྱེད་པ་དང༌། ཐིམ་པའི་ཚུལ་གྱིས་བརྟུལ་ནས་བདེ་མཆོག་གི་རྩ་རྒྱུད་
ཆེན་པོ་རིག་པ་རྒྱ་མཚོ་གསུངས་ཤིང་། རི་རབ་ཀྱི་རྩེ་མོ་ལ་དྲག་པོ་
འཇིགས་བྱེད་འདུལ་བའི་ཆེད་དུ་སྤྲུལ་པའི་བདེ་མཆོག་གི་དཀྱིལ་འཁོར་

ཆེན་པོའི་ལྷོ་ཕྱོགས་སུ་གནས་མཆོག་ཙ་རི་ཏྲ་འདི་ཉིད་བཞུགས་པས་ལྷོ་
གནས་མཆོག་དཔལ་གྱི་ཙ་རི་ཞེས་གྲགས་སོ།། ཞེས་གསུངས་སོ།།
དེ་ལྟར་འགྲན་ཟླ་ཐམས་ཅད་དང་བྲལ་བ་ལྷོ་གནས་མཆོག་དཔལ་
གྱི་ཙ་རི་འདི་ཉིད་མདོ་དང་རྒྱུད་སྡེ་དུ་མ་ནས་ལུང་བསྟན་པ་ནི། དེ་ཡང་།
དཔལ་གསང་བ་རིན་ཆེན་བདུད་རྩི་བུམ་པའི་རྒྱུད་ལས། །ཉི་ཤུ་རྩ་བཞི་
ཡུལ་རྣམས་ཀུན་གྱི་གཙོ། །འཇམ་དཔལ་གཤིན་རྗེ་གཤེད་ནི་བཞད་པའི་
ས། །གནས་བརྒྱད་དུར་ཁྲོད་ཆེན་པོ་རྔམ་པའི་མགོ །མཆོག་དང་ཐུན་
མོང་དངོས་གྲུབ་ལ་སོགས་པ། །མཁའ་འགྲོས་ལུང་བསྟན་བྱིན་གྱིས་
རླབས་པའི་གནས། །རང་བྱུང་གནས་མཆོག་ཙ་རི་ཏྲ་ཞེས་གྲགས། །
ཨོ་རྒྱན་གནས་སམ་མཁའ་སྤྱོད་དག་དང་མཚུངས།། ཞེས་དང་། མཁའ་
འགྲོ་མེ་ལྕེ་འབར་མའི་རྒྱུད་ལས་ཀྱང་། ཉི་མ་བྱང་ཤར་ཕ་གི་ན། །གཡའ་
དང་གངས་ཀྱི་ཕ་རོལ་ན། །སྤྲིན་དང་ན་བུན་ཚུར་རོལ་ན། །དབྱིངས་ཕྱུག་
མཁའ་འགྲོ་འདུ་བའི་གནས། །ཞེས་དང་། དཔལ་ཕྱག་ན་རྡོ་རྗེ་རིན་པོ་ཆེ་
སྒྲོན་མའི་རྒྱུད་ལས་ཀྱང༌། །ཡང་དག་དངོས་གྲུབ་ཙ་གོང་ཙ་རི་ཡི།
༼སྐབས་འདིའི་ཙ་གོང་ཞེས་པ་ནི་ཅིག་ཅར་དཔལ་གྱི་ནགས་ལྗོངས་ལ་གོ ༽

མཆོག་དང་ཐུན་མོང་དངོས་གྲུབ་མྱུར་ཐོབ་པའི། །ཡང་དག་དོན་མཐོང་
བྱ་བ་བྱེད་པའི་ཕྱིར། །བདེ་བའི་ལམ་ཞུགས་བདེ་བ་ཆེན་པོར་འགྲོ། །
ཞེས་དང་། དཔལ་ཀྱཻ་རྡོ་རྗེའི་རྒྱུད་ལས་ཀྱང༌། ཙ་རི་ཏྲ་དང་ཀོ་ས་ལ། །བྷིནྡྷ་
གཞོན་ནུའི་གྲོང་ཁྱེར་རོ། །རྡོ་རྗེ་སྙིང་པོ་སྙིང་རྗེ་ཆེ། །ཉེ་བའི་འཐུང་སྤྱོད་ཉེ་
བའོ།། ཞེས་དང་། རྡོ་རྗེ་མཁའ་འགྲོའི་རྒྱུད་ལས་ཀྱང་། ཙ་རི་ཕག་གདོང་
ནག་མོའི་གནས། ཞེས་པ་དང་། ཡང་དེ་ཉིད་ལས། དུས་གསུམ་སངས་
རྒྱས་ཐམས་ཅད་ཀྱི། །ཡུམ་གྱུར་རྡོ་རྗེ་ཕག་མོ་ནི། །རྡོ་ཡི་ཐོད་པའི་ནང་ན་
བཞུགས།། ཞེས་དང་། ཧེ་རུ་ཀ་གལ་པོའི་རྒྱུད་ལས་ཀྱང༌། རྒྱ་གར་རྡོ་
རྗེ་གདན་རྩིས་པའི། །རི་བོ་བཅུ་གསུམ་འདས་པ་ན། །གཡའ་དང་གངས་
ཀྱིས་བསྐོར་བ་ན། །རྡོ་རྗེ་ཕག་མོའི་ཚོགས་ཁང་ཡོད། །ཚོགས་ཀྱི་འཁོར་
ལོའི་དངོས་གྲུབ་བརྙེས།། ཞེས་དང་། རྡོ་རྗེ་ཕག་མོའི་རྒྱུད་ལས་ཀྱང་།
ལྷོ་གནས་མཆོག་དཔལ་གྱི་ཙ་རི་འདི། །རྡོ་རྗེ་ཕག་མོའི་ཕོ་བྲང་ཡིན།།
མཁའ་འགྲོའི་རྩ་རླུང་སྒྲུབ་ན་ཤེས།། ཞེས་དང་། འཇམ་དཔལ་རྩ་རྒྱུད་
ལེའུ་དྲུག་པ་ལས་ཀྱང་། ཙ་རི་ཕག་མོ་ནག་མོའི་གནས། །ཤ་དང་ཆང་
གིས་མཆོད་པར་བྱ།། ཞེས་དང་། དཔལ་དུས་ཀྱི་འཁོར་ལོའི་རྒྱུད་ལས་

ཀྱང་། ཙ་རི་ཏྲ་ཀེ་ར་ན་ཉིད། །བྷིནྡྷ་ཀོ་མ་རི་ཀའི་གྲོང་། །རྣམ་བཞི་འཐུང་
སྤྱོད་བཅས་པར་གྲགས།། ཞེས་དང་། རྡོ་རྗེ་མཁའ་འགྲོའི་རྒྱུད་ལེའུ་བཅོ་
བརྒྱད་པ་ལས། ཙ་རི་ཏྲ་ཡི་ཡུལ་དུ་ནི། །ཀ་རན་ཛ་གནས་ཞེས་བྱ་བའི།
བཤན་པ་རྩེགས་པའི་སྐྱེ་གནས་འབྱུང་། །ཤག་ཏི་ཡི་ནི་ཕྱག་རྒྱ་ཐོབ།
ནོར་བུ་ཆེན་པོ་ཞེས་བྱ་བ། །ཀྵེ་ཏྲ་པ་ལ་སྟོབས་པོ་ཆེ། །སྦྲུལ་དང་ལྡན་པའི་
རྒྱན་སྐྲ་ཅན། །གདུག་པ་ཐམས་ཅད་འཇིགས་པར་མཛད། ། ཅེས་དང་།
ཡང་རྡོ་རྗེ་མཁའ་འགྲོ་མའི་རྒྱུད་ལས་ཀྱང་། བོད་ཡུལ་ལྷན་ཅིག་སྐྱེས་མ་
ནི། །རྡོ་ཡི་ཕུག་ལ་བརྟེན་ཏེ་གནས། །ཡུལ་དེར་གནས་པའི་ལྷ་མོ་ནི། །བྷ་
སྟའི་ཤིང་ལ་བརྟེན་ཅེས་གསུངས།། ཞེས་དང༌། ༼ལྷན་ཅིག་སྐྱེས་མ་ནི་རྡོ་རྗེ་
གཡུ་སྒྲོན་མ་དང་རྡོ་ཡི་ཕུག་ནི་ཅིག་ཅར་ཕུ་ཡི་རྡོ་ཡི་སྙིང་ཕུག་ལ་གོ ༽ མཁའ་
འགྲོ་རྒྱ་མཚོའི་རྒྱུད་ལས་ཀྱང་། པར་པ་ཏ་ཡི་ནགས་ཁྲོད་དུ། །ཚང་ཚིང་
འཁྲིག་པའི་དུར་ཁྲོད་ན། །གཉིས་མེད་སྙིང་རྗེ་ཧེ་རུ་ཀ །བདག་མེད་ཡུམ་
དང་རོལ་བ་ཡི། །ཆོས་ཉིད་བྷ་གའི་དཀྱིལ་འཁོར་ཡོད། ། ཅེས་དང་།
བཀའ་རྫོགས་པ་ཆེན་པོའི་རྒྱུད་ལས་ཀྱང༌། །ཀོང་པོའི་ལྷོ་ནུབ་ཕྱོགས་སུ་
རི་ནག་པོ་འདས་པ་ན། །གངས་རི་ཤེལ་གྱི་མཆོད་རྟེན་འདྲ་བ་ཞིག་

ནས་ཡོངས་སུ་བསྐོར།། ཞེས་པ་ལ་སོགས་པ་དང་། བཅོམ་ལྡན་འདས་
ཐུབ་པའི་དབང་པོས་ཀྱང་། གནས་དའུ་ལུང་། ས་སིའུ་སྟེང་། སྔོན་དེ་
བཞིན་གཤེགས་པ་ཀླུའི་གཙུག་ཕུད་བཞུགས། དེ་ནས་ཤར་ལྷོའི་ཕྱོགས་
སུ་བལྟས་པ་ན་ཐབས་རྡོ་རྗེ་རི་ལ་བྱང་ཆུབ་སེམས་དཔའ་ཆོས་འཕགས་
ཀྱིས་དགྲ་བཅོམ་པ་ལྔ་བརྒྱ་ལ་ཆོས་འཆད་པ་ཡོད།། ཅེས་དང་། འདུལ་བ་
ལུང་ལས། དགེ་སློང་དག་བྱང་ཕྱོགས་གངས་རིའི་ཁྲོད་དུ་ས་རྡོ་བེམ་པོས་
ཀྱང་སེམས་ཅན་གྱི་དོན་བྱེད་པ་ཡོད།། ཅེས་པ་ལ་སོགས་པ་མདོ་རྒྱུད་
དུ་མ་ནས་གསལ་བར་ལུང་བསྟན་པ་དང་། ཨོ་རྒྱན་པདྨའི་ཞལ་ནས་ཀྱང་།
ཉི་ཤུ་རྩ་བཞི་དཀྱིལ་འཁོར་མཁའ་སྤྱོད་གནས། །ངེས་པར་བདེ་གཤེགས་
སྔགས་ཀྱི་ཕོ་བྲང་དེ། །ཀུན་ལས་ཁྱད་འཕགས་མཁའ་འགྲོ་གསང་བའི་
མཛོད། །ཙ་རི་ཙ་གོང་པར་པ་ཏ་ཞེས་བྱ།། ཞེས་དང་། མཁའ་འགྲོ་ཡེ་
ཤེས་མཚོ་རྒྱལ་གྱི་ཞལ་ནས། དུར་ཁྲོད་ཆེན་པོ་བརྒྱད་ལས་མཆོག་ཏུ་
གྱུར་པ་ཕོ་བྲང་མཁའ་སྤྱོད་ཙ་རི་ཙ་གོང་ཞེས་བྱ་བ་གསང་སྔགས་ཕྱི་ནང་
གི་ལྷ་ཚོགས་ཐམས་ཅད་ཀྱི་གཞལ་ཡས་ཁང་དཔའ་བོ་མཁའ་འགྲོ་སྤྲིན་
བཞིན་དུ་འདུ་བའི་གནས་ཡོད་དོ།། ཞེས་དང་། མཁས་པ་བཱི་མ་ལ་མི་

ཏྲས། ཉི་ཤུ་རྩ་བཞི་ཡུལ་རྣམས་ཀུན་གྱི་གཙོ། །ཉེ་བའི་གནས་མཆོག་ཙ་
རི་པར་པ་ཏ། །བདེ་གཤེགས་ཞི་ཁྲོའི་དཀྱིལ་འཁོར་མ་ལུས་གནས། །
སྐལ་བ་ལྡན་པའི་སྤྱོད་པས་བརྩམ་པར་བྱ། །ཞེས་དང་། དགྱེས་པ་རྡོ་རྗེ་
མངའ་བདག་ལོ་ཙཱ་བས། །གསང་བ་འདུས་པ་བཞད་པ་རྡོ་རྗེ་ལ། །གནས་
དང་རྒྱུད་འཛིན་སློབ་མའི་ལུང་བསྟན་ཚེ། །ཤར་ཕྱོགས་དེ་ཝི་ཀོ་ཊ་དང་ཉེ་
བར། །དཔལ་ལྡན་ཙ་རི་ཏྲ་ཡི་གནས་ཡོད་དེ། །ད་ལྟ་ཕལ་གྱིས་བགྲོད་
པའི་གནས་མ་ཡིན། །ཁྱོད་ཀྱི་ཡང་སློབ་བཞི་ཡིས་སྒོ་འཕྱེ་ནས། །བརྒྱུད་
པ་འདི་ཡི་སྒྲུབ་གནས་འགྱུར་ཞེས་གསུངས། །དབང་ཕྱུག་མི་ལ་རས་པའི་
ཞལ་ནས་ཀྱང་། འཇིགས་སུ་རུང་བའི་ཙ་རི་འདི། །འཁོར་ལོ་སྡོམ་པའི་ཕོ་
བྲང་ཡིན། །རྡོ་རྗེ་ཕག་མོའི་ཚོགས་ཁང་དེ། །མི་ཁོ་བོའི་བརྒྱུད་པས་འཛིན་
ཞེས་པ། །ང་ཟེར་རྩིས་སུ་མི་ཆེ་སྟེ། །ང་ཡི་བླ་མ་རྡོ་རྗེ་འཆང་། །སྒྲ་བསྒྱུར་
ལོ་ཙཱས་དེ་སྐད་གསུངས། ། ཞེས་དང༌། ཆོས་རྗེ་ཟླ་འོད་གཞོན་ནུའི་
ཞལ་ནས། ཉི་མ་ཤར་ལྷོ་ཕ་ཀི་ན། །འཁོར་ལོ་སྡོམ་པའི་ལྷ་ཚོགས་
བཞུགས་པའི་གནས། །རང་བྱུང་ལྷུན་གྲུབ་དཀྱིལ་འཁོར་ཆེན་པོའི་
གནས། །ཙ་རི་པར་པ་ཏ་ཞེས་བྱ་བ་ཡོད།། ཅེས་དང་། བདེ་གཤེགས་

ཕག་མོ་གྲུ་པའི་ཞལ་ནས། བླ་མའི་ལུང་བསྟན་ཙ་རི་ཏྲ། །ལན་གཅིག་མ་
བསྐོར་ང་རེ་འགྱོད།། ཅེས་དང་། རྗེ་ཀརྨ་པས་ཀྱང་། ཙ་རི་ཏྲ་ཡེ་ཤེས་ཀྱི་
དཀྱིལ་འཁོར་ནི། །ས་གཞི་གྲུ་གསུམ་སོག་ཁའིདབྱིབས། །རྒྱུ་ནི་རིན་
ཆེན་རྡོ་རྡུལ་ལ།།རང་བྱུང་ལྷ་ཚོགས་བསམ་མི་ཁྱབ། །དེ་ཡི་ནང་ནས་
མཆོག་གྱུར་པ།།འཁོར་ལོ་སྡོམ་པའི་ཕོ་བྲང་བཞུགས། །ས་རྡོ་རི་བྲག་
ཐམས་ཅད་ཀྱང་། །ལྷ་ཚོགས་རྣམ་པར་གདོད་ནས་ཡོད།། ཅེས་དང་།
བླ་མ་ཞང་གི་ཞལ་ནས་ཀྱང་། བདག་སེང་གེ་ལ་བཅིབས་ནས་ནམ་མཁར་
བྱོན། །རྫུ་ཕྲུལ་ཐོགས་མེད་སྟོན་ལགས་ཀྱང༌། །ཙ་རི་རྡོག་པས་མ་བརྐྱང་
ང་རེ་འགྱོད།། ཅེས་དང་། འབྲི་གུང་འཇིག་རྟེན་མགོན་པོའི་ཞལ་ནས་
ཀྱང་། ཉི་ཤུ་རྩ་བཞི་གནས་ཀྱི་གཙོ། །འཇིགས་རུང་དུར་ཁྲོད་ཆེན་པོ་སྟེ།
གནས་མཆོག་དཔལ་གྱི་ཙ་རི་ཡིན། །སྐལ་ལྡན་གདུང་བས་གསོལ་བ་
ཐོབ། །མཆོག་དང་ཐུན་མོང་དངོས་གྲུབ་འབྱུང་།། ཞེས་དང་། གྲུབ་ཐོབ་
གླིང་ཆེན་རས་པའི་ཞལ་ནས་ཀྱང༌། ལྷོ་གནས་མཆོག་དཔལ་གྱི་ཙ་རི་
ན། །མཁའ་འགྲོ་རྡོ་ཡི་སྙིང་ཕུག་ཡོད། །གླིང་ཆེན་ཟས་ཀྱི་དངོས་གྲུབ་
ཡོད། །མ་བསྒོམ་སངས་རྒྱས་དེ་ན་ཡོད། །བུ་རྒྱ་རས་མ་འདུག་ཙ་རིར་

སོང་།།ཞེས་དང་། གཙང་པ་རྒྱ་རས་ཀྱི་ཞལ་ནས་ཀྱང་། བླ་མས་ལུང་
བསྟན་ཙ་རིར་འོང་། །རྒྱ་རས་རྐུབ་བཙུམ་འཕྲང་ལས་ཐར། །འཁོར་བ་མྱ་
ངན་འདས་པར་རྟོགས། །འཁོར་འདས་ཀྱི་བདག་པོ་ང་རང་ཡིན། །ཞེས་
དང་། རྒྱལ་བ་རྒོད་ཚང་པའི་ཞལ་ནས་ཀྱང༌། ཙ་རིའི་གནས་ལ་བསྒོམ་
ཙ་ན། །ནང་སྤྲུལ་པའི་ལྷ་ཚོགས་མི་བཞིན་མཐོང་། །ཐུན་མོང་དངོས་གྲུབ་
ཅིག་དགོས་ན་འོང་ཚོད་གདའ་སྟེ། ཁོ་བོ་མཆོག་ལ་དྲིལ་བའི་རྣལ་འབྱོར་
པ་ཞིག་ལགས། ཞེས་དང། འབྲུག་མཁན་ཆེན་མི་ཕམ་པད་མ་དཀར་པོའི་
ཞལ་ནས། བླ་མེད་རྒྱུད་སྡེ་རྒྱ་མཚོའི་གནས་མཆོག་ཏུ། །བསྒྲུབས་པས་
རྟོག་གེའི་ལྕེ་ཆད་ཙ་རི་ཏྲ།། ཞེས་དང་། གྲུབ་ཐོབ་ཨོ་རྒྱན་པའི་ཞལ་ནས་
ཀྱང་། ཡུལ་ཉི་ཤུ་རྩ་བཞི་དགུ་རུ་ཕྱིན། ཁྱད་པར་ཨོ་རྒྱན་ཡུལ་དུ་
ཕྱིན། །ཇོ་མོ་ལྷན་ཅིག་སྐྱེས་མ་དངོས་དང་མཇལ། །རྡོ་རྗེ་གསུམ་གྱི་
བསྙེན་སྒྲུབ་ཐོབ་ལགས་ཀྱང་། །ཙ་རི་ལ་ཚོགས་འཁོར་ཞིག་མ་བསྐོར་
ང་རེ་འགྱོད། ཅེས་དང་། ཀུན་མཁྱེན་བླ་མ་མཁན་ཆེན་བསྟན་པ་རབ་
རྒྱས་ཀྱི་ཞལ་ནས། འཛམ་གླིང་ཡང་རྩེའི་ཏོག་ཏུ་རབ་བརྗིད་པའི། །བྷོ་
ཊའི་རྒྱན་མཆོག་གནས་ཆེན་ཙ་རི་ཏྲ།། ཞེས་དང་། ཆོས་རྗེ་རང་བྱུང་རྡོ་

རྗེའི་ཞལ་ནས་ཀྱང་། ཙ་རི་ཏྲ་ཞེས་གྲགས་པ་ཡི། །ཡོན་ཏན་ལྡན་པའི་
གནས་མཆོག་འདིར། །ཀ་པ་ལ་སོགས་མཁའ་འགྲོའི་གནས། །ཁ་བ་ཅན་
འདིར་ཁྱད་པར་དུ། །ག་བུར་ལྟ་བུར་འཁོར་བ་ཡི། །ངར་འཛིན་སེམས་ལ་
སྨན་མཆོག་ཡིན།། ཅེས་དང་། ཆོས་རྗེ་རོལ་པའི་རྡོ་རྗེ་ཞལ་ནས། ཙ་རིའི་
གནས་སུ་རྩ་རླུང་ཐིག་ལེ་བསྒོམས། །རང་བྱུང་དོན་དམ་རང་བྱུང་རྡོ་རྗེར་
རྟོགས། །རྒྱལ་བའི་བསྟན་པ་རྒྱལ་བའི་སྲས་ཀྱིས་འཛིན།། ཅེས་དང༌།
རྟོགས་ལྡན་མཁའ་སྤྱོད་དབང་པོའི་ཞལ་ནས་ཀྱང་། དཔལ་ལྡན་བླ་མའི་
བཀའ་དྲིན་གྱིས། །རྡོ་རྗེ་ཐེག་པའི་ཉམས་ལེན་རྙེད། །རྒྱུད་སྡེ་ཀུན་ནས་
བསྔགས་པ་སྟེ། །རང་བྱུང་གནས་མཆོག་ཙ་རི་ཡིན། །གདོད་ནས་ཐམས་
ཅད་རྣམ་པར་དག །ལྷ་དང་ལྷ་མོའི་རང་བཞིན་ལ། །འདོད་ཡོན་མ་སྤངས་
ལམ་བྱེད་པ། །ཟབ་མོ་སྔགས་ཀྱི་ཁྱད་པར་ལགས།། ཞེས་དང་། །ཆོས་
རྗེ་དེ་བཞིན་གཤེགས་པའི་ཞལ་ནས།· ཙ་རི་ཏྲ་ཡི་དབེན་གནས་གཉན་
པོ་རུ། །ཚ་གྲང་རིག་པའི་གནད་དེ་རྩ་རླུང་བསྒོམས། །ཛཿཧཱུཾ་སྔགས་ཀྱི་
སྦྱོར་བ་མ་སྒྲུབས་ཀྱང་། །ཝ་སྐྱེས་ལྟ་བུར་ཞུམ་པའི་འབྱུང་པོ་ཡིས། །ཞྭ་
ལྟར་གཙུག་གིས་མཆོད་ཅིང་བྲན་བཞིན་བྱེད།། ཅེས་དང་། ཆོས་རྗེ་

མཐོང་བ་དོན་ལྡན་གྱི་ཞལ་ནས་ཀྱང་།དཔལ་སྐྱེ་འགག་གནས་དང་བྲལ་
བ་ཡི། །ཡབ་དཔའ་བོ་འཁོར་ལོ་བདེ་བའི་མཆོག །ཤྲཱི་ཛྙ་ན་བྷ་ཊ་དགྱེས་
པའི་ས།།གནས་ཙ་རི་དཀྱིལ་འཁོར་མ་ལགས་སམ། ཞེས་གསུངས་པ་
དང་། ཀརྨ་པ་ཆོས་གྲགས་རྒྱ་མཚོའི་ཞལ་ནས་ཀྱང་། ཨེ་མ་དཔལ་ཆེན་
ཙ་རི་ཏྲ། །དེ་བཞིན་གཤེགས་པ་ཀུན་གྱི་ཞིང་། །རྒྱལ་བ་ཀུན་གྱི་ཕོ་བྲང་
དེ། །རྒྱུད་རྣམས་ཀུན་གྱི་འཁོར་ལོའི་གནས། །དཀྱིལ་འཁོར་ཆེན་པོ་
འཇིགས་པ་ཅན། །མཁའ་འགྲོ་མ་ཡི་ཚོགས་ལྡན་ཞིང་། །དུར་ཁྲོད་ལ་
སོགས་དང་ལྡན་པ། །ཕྱོགས་དེར་ཆོས་སྒྲ་རྒྱ་མཚོ་ཡི། །ཀུན་ནས་བསྟོད་
ཅིང་ཕྱག་འཚལ་ལོ།། ཞེས་དང་། ཀརྨ་པ་དབང་ཕྱུག་རྡོ་རྗེའི་ཞལ་ནས་
ཀྱང་། སྟེང་ན་བཀའ་བརྒྱུད་བླ་མ་སྤྲིན་ལྟར་འཁྲིགས། །བར་ན་ཡི་དམ་
བརྒྱུད་སྡེའི་ལྷ་ཚོགས་བཀྲ། །འོག་ན་བདེ་ཆེན་རྒྱ་མཚོ་རླུང་ལྟར་
འཚུབས། །ཙ་རི་གསང་སྔགས་ཕོ་བྲང་ཉམས་རེ་དགའ།། ཞེས་དང་།
ཆོས་གྲགས་ཡེ་ཤེས་ཀྱི་ཞལ་ནས་ཀྱང་། གནས་མཆོག་དཔལ་གྱི་ཙ་རི་
འདི། །འཁོར་ལོ་བདེ་མཆོག་ཕོ་བྲང་ཡིན། །སྐལ་ལྡན་གདུང་བས་
གསོལ་བ་འཐོབ། །མཆོག་དང་ཐུན་མོང་དངོས་གྲུབ་འབྱུང་། །

ཞེས་པ་ལ་སོགས་མདོ་རྒྱུད་རྒྱ་མཚོ་ནས་དཔལ་གྱི་གནས་མཆོག་ཙ་རི་ཏྲ་འདི་ནི་
སྐལ་ལྡན་དངོས་གྲུབ་ལེན་པའི་གནས་ཤིག་ཏུ་བསྔགས་པས། དད་པ་དང་དམ་ཚིག་
གི་མདུད་རྒྱ་མ་ལྷོད་པར་ཕྱག་བསྐོར་ཅི་རིགས་དང༌། ཁ་འདོན་བསྟོད་དབྱངས།
སྨྲ་བཅད་བསམ་གཏན་ལ་སོགས་པ་གང་ལ་གང་འཚམས་ཀྱི་ཐབས་སྣ་ཚོགས་པས་
ལུས་ངག་ཡིད་གསུམ་གྱི་སྒྲིབ་པ་དག་པ་ལ་འབད་པར་འཚལ།།
གསུམ་པ། ལས་དག་དང་མ་དག་པའི་སྣང་ངོར་ཙ་རི་ཏྲའི་
གནས་ཀྱི་བཀོད་པ་ཇི་ལྟར་འཆར་ཚུལ།
དེ་ཡང་ཕྱི་ལྟར་ན་གནས་མཆོག་ཙ་རི་འདི་ནི་རི་རབ་བང་རིམ་གསུམ་
པའི་ཚུལ་དུ་ཆགས་ཤིང་། དེར་ཡང་སྒོ་བཞི་དང་། སྒོ་སྐྱོང་བཞི། རྩེ་མོ་
བཞི་ལ་སོགས་ཡོད་པ་ལས། རྩེ་མོ་བཞི་ནི་གཡས་ནས་རིམ་བཞིན་
ཐབས་རྡོ་རྗེ་རི་དང་།ཤེས་རབ་དྲིལ་བུ་རི། ཟུང་འཇུག་དབུ་མའི་རི། དག་
པ་མཁའ་སྤྱོད་ཀྱི་རི་བཅས་དང་། དེ་བཞིན་དངོས་གྲུབ་སྒྲུབ་པའི་མཚོ་
བཞི། འཕྲིན་ལས་སྒྲུབ་པའི་མཚོ་བཞི། དགྲ་བགེགས་སྒྲོལ་བའི་མཚོ་
བཞི། ལས་མཐའ་སྒྲུབ་པའི་མཚོ་སུམ་ཅུ་སོ་གཉིས། རྐང་མགྱོགས་སྒྲུབ་
པའི་མཚོ་བཞི་སོགས་མཚོ་ཉི་ཁྲི་ཆིག་སྟོང་དང་། བྱིན་རླབས་ཅན་གྱི་

ཕུག་པ་བཞི་ལ་སོགས་པ། རི་དང་རི་སུལ་སོགས་ལ་ཡང་རྣལ་འབྱོར་
པ་མང་པོ་ཆ་ལུགས་མ་ངེས་པར་བཞུགས་ཡོད་པར་གསུངས་སོ།།
དེ་ཡང་ཤར་ཕྱོགས་ན་འཕགས་པ་འཇམ་དཔལ་གྱིས་བྱིན་གྱིས་རླབས་
པའི་སྒོ་སྟེ་རྒྱ་ནག་གི་ཕྱོགས་སུ་བལྟ། རྒྱ་ནག་པ་ཤེས་རབ་ཆེ་བའི་རྒྱུ་
མཚན་དུ་བྱས། སྒོ་སྲུང་ནི་འཇམ་དཔལ་གཤིན་རྗེ་གཤེད་ཀྱིས་བྱེད། ལྷོ་
ཕྱོགས་ན་ཡང་དག་པར་རྫོགས་པའི་སངས་རྒྱས་ཀྱིས་བྱིན་གྱིས་རླབས་
པའི་སྒོ་སྟེ་རྒྱ་གར་རྡོ་རྗེ་གདན་ལ་བལྟ། རྒྱ་གར་དུ་སངས་རྒྱས་ཀྱི་ཆོས་
དར་བའི་རྒྱུ་མཚན་དུ་གྲུབ། སྒོ་སྲུང་ནི་དཔལ་ཕྱག་ན་རྡོ་རྗེས་བྱེད། ནུབ་
ཕྱོགས་སུ་རྡོ་རྗེ་རྣལ་འབྱོར་མས་བྱིན་གྱིས་རླབས་པའི་སྒོ་སྟེ་ཨོ་རྒྱན་དུ་
བལྟ། ཨོ་རྒྱན་དུ་གསང་སྔགས་ཀྱི་ཆོས་དར་བའི་རྒྱུ་མཚན་དུ་བྱས།
སྒོ་སྲུང་ནི་མཁའ་འགྲོ་ཨེ་ཀཱ་ཛཱ་ཊིས་བྱེད། བྱང་ཕྱོགས་ན་འཕགས་པ་སྤྱན་
རས་གཟིགས་ཀྱིས་བྱིན་གྱིས་རླབས་པའི་སྒོ་སྟེ་ལྷ་ས་ན་བལྟ། བོད་མོས་
པ་དང་སྙིང་རྗེ་ཆེ་བའི་རྒྱུ་མཚན་དུ་བྱས། སྒོ་སྲུང་ནི་དཔལ་རྟ་མགྲིན་
གྱིས་བྱེད། ། མ་ཟད་ཨོ་རྒྱན་པདྨའི་ཞལ་ནས་གསུངས་པ་ཇི་བཞིན།
གནས་འདི་ནི་ཤར་ཕྱོགས་ཀོང་པོ་རོང་གི་ནུབ་ཕྱོགས། ལྷོ་ཚ་བ་རོང་གི་

བྱང་ཕྱོགས། ནུབ་རྒྱ་མོ་རོང་གི་ཤར་ཕྱོགས། བྱང་ཨེ་མཆོག་རོང་གི་ལྷོ་
ཕྱོགས་སུ་ཡོད་ལ། གནས་དེའི་བྱེ་བྲག་ལྟར་སྣང་དང་ཀུན་སྣང་གི་སྣོད་ཀྱི་
འགྲོ་བ་འགའ་ཞིག་གི་སྣང་ངོར། མཐའ་འཁོབ་དང་། ཀླ་ཀློའི་ཚོགས་རྒྱུ་
ཞིང་། འཕགས་པ་ལ་སོགས་པ་ལས་དག་པ་རྣམས་ཀྱི་སྣང་ངོར་། རྡོ་རྗེའི་
ཕོ་ཉ་མོ། ལས་བྱེད་ཀྱི་ཌཱ་ཀི་མ། དྲེགས་བྱེད་ཀྱི་དབང་ཕྱུག་མ་དཀྱིལ་
འཁོར་ཕྱི་ཡི་མུ་རན་ལ་གནས་ཤིང་བཀའ་དང་བསྟན་པ་བསྲུང་བའི་ཚུལ་
གྱིས་གནས་པར་རྡོ་རྗེ་ར་བ་དང་མེ་རི་འབར་བ་དང་སྣ་ཚོགས་པདྨས་
ཡོངས་སུ་བསྐོར་བ་རྣམས་ནི་སོ་སོའི་སྐྱེ་བོའི་སྣང་ངོར་ས་རྡོ་རི་བྲག་རྩི་
ཤིང་ནགས་ཚལ་གནམ་ལ་ཕུར་བ་ཡན་ལག་དོག་པ། དོམ་ནག་ཐུར་དུ་
རྒྱུགས་པ། གཡག་ནག་རྔམ་པ་ལྟ་བུ་སྐྱི་གཡའ་བ། མདའ་དང་མདུང་དང་
རལ་གྲི་ལ་སོགས་པའི་མཚོན་ཆ་གནམ་དུ་གཟིང་བ་ལྟ་བུར་མཐོང་།
ཀང་ཀ་དང་དུར་བྱ་དང་མྱོས་བྱེད་ལ་སོགས་པ་རྣམས་ནི་ལྕེ་སྤྱང་སྟག་
གཟིག་དོམ་དྲེད་སྤྲ་སྤྲེའུའི་རྣམ་པར་ལ་ལ་ནི་རྒྱུགས། ལ་ལ་ནི་ངུར།
ལ་ལ་ནི་འགྲེང་། ལ་ལ་ནི་མཆོངས་། ལ་ལ་ནི་གར་བྱེད། ལ་ལ་ནི་འཁྱུག་
པ་ལ་སོགས་པའི་སྤྱོད་པ་བྱེད་ཅིང་སྐད་སྣ་ཚོགས་འབྱིན་ནས། སོ་སོའི་

སྐྱེ་བོ་ལས་མ་དག་པ་རྣམས་ཀྱི་བགྲོད་པར་དཀའ་བའི་སྣང་བ་འཆར།
ཆུ་ཐམས་ཅད་ཀྱང་ཧ་ཧ་དང་ཧཱུྃ་ཧཱུྃ་དང་ཕཊ་ཕཊ་དང་ཕོ་ཕོ་དང་ཛཿ ཛ་ལ་
སོགས་པའི་སྔགས་ཀྱི་རང་སྒྲ་འབྱིན་པ་རྣམས་ནི་འུར་འུར་དང་།ཐུག་
ཐུག་དང་། ཚོ་ཚོ་གྱི་སྒྲ་སྒྲོགས་པར་མངོན་ནོ།། དེ་ལྟ་བུའི་ཕོ་བྲང་དེ་ལ་
སྒོ་ཆེན་པོ་བཞི་ཡོད་པ་ནི། ཤར་ཕྱོགས་ན་བརྒྱ་སྦྱིན་རྣམ་པར་རྒྱུ་བའི་སྒོ་
ཡོད་དེ་སྒོ་སྲུང་དཔལ་གཤིན་རྗེ་ཁྲོས་པ་དང་། སྒོ་རྟགས་སུ་གྲོང་ཁྱེར་
ཆེན་པོ་སྣེ་ལུང་ཆུ་བར་འཕྲང་གོང་༼གནས་ལུང་ཆུ་དབར་འཕྲང་གོང་༽བྱ་
བར་རྡོ་རྗེ་མཁའ་འགྲོ་དང་རྡོ་རྗེ་གིང་ཆེན་གྱིས་བྱིན་གྱིས་རླབས་པ། ལྷོ་
ཕྱོགས་སུ་གཤིན་རྗེ་རྣམ་པར་རོལ་བའི་སྒོ་ཡོད་དེ་སྒོ་སྲུང་དཔལ་ཕྱག་ན་
རྡོ་རྗེ་དང༌། སྒོ་རྟགས་སུ་བྱར་ཐེམ་པ་དཔལ་གྱི་གྲོལ་བྱ་བར་རིན་ཆེན་
མཁའ་འགྲོ་དང་རིན་ཆེན་གིང་ཆེན་གྱིས་བྱིན་གྱིས་རླབས་པ། བྱང་
ཕྱོགས་ན་གནོད་སྦྱིན་རྣམ་པར་འཁྲིག་པའི་སྒོ་ཡོད་དེ་སྒོ་སྲུང་ནི་བདུད་རྩི་
འཁྱིལ་བ་དང༌། སྒོ་རྟགས་སུ་སླེས་གོང་ཕུག་རྒྱའི་དུར་སྟེང་༼གླེགས་
འབྲོག་རང་གད་ཕུག་རྒྱ་ཡི་དར་ཏིར།༽ བྱ་བར་ལས་ཀྱི་ཌཱ་ཀི་དང་ལས་ཀྱི་
གིང་ཆེན་གྱིས་བྱིན་གྱིས་རླབས་པ་བཅས་ཀྱི་དཔའ་བོ་རེ་རེ་དང་།

དཔའ་མོ་རེ་རེ། རྟེན་འབྲེལ་ཟུང་འཇུག་ཏུ་ཡུལ་འཕོ་སྐྱེས་མེད་པར་རྒྱུན་
ཆགས་སུ་བཞུགས་པས་ན། གཅིག་གཤེགས་པའི་ཚེ་ན་གཅིག་འཁྲུངས།
གཅིག་རྒུད་པའི་ཚེ་ན་གཅིག་དར་ནས་གསུམ་ཕྲུགས་སུ་རྒྱུན་མ་ཆད་
པར་བྱོན་ནས། སྒོ་བསྲུང་ཞིང་གསང་སྔགས་རྡོ་རྗེ་ཐེག་པའི་བྱ་ར་བྱེད་
ཅིང་རྣལ་འབྱོར་པ་དམ་ཚིག་དང་ལྡན་རྣམས་ཀྱི་བསྟན་པ་བསྲུངས།
འཕྲིན་ལས་སྒྲུབས། གདོང་གྲོགས་བྱེད། བར་ཆད་སེལ་ལོ།། དམ་
ཉམས་ལོག་པར་ལྟ་བ་བསྟན་པའི་རུ་ཏྲར་གྱུར་པ་རྣམས་ནི་བསྐྲད་པ་དང་།
རེངས་སུ་ཞུགས་པ་དང་།བསྒྲལ་བ་དང་། སྲོག་འཕྲོག་པ་དང་། དབུག་
འབྱིན། ཁྲག་འཐུང་། རྐང་འཇིབ་པ་ལ་སོགས་པས་ཚར་གཅོད་པར་བྱེད་
དོ།། གཞན་ཡང་རྡོ་ཡུལ་བ་རི་དང་གཤིན་རྗེའི་དོང་ཁ་ནི་གནས་མཆོག་
ཙ་རིའི་ཤར་གྱི་སྒོ་སྐྱོང་དང་དེར་དཔལ་གཤིན་རྗེ་གཤེད་ཀྱི་གླིང་ཡོད་
ཅིང་། བལ་ཡུལ་སྒྲུབ་པའི་རྒྱལ་མོ་ཡང་ལེ་ཤོད་དང་ཀློ་བོའི་གྲམ་གླིང་
༼ཀློ་བོ་འབྲས་གླིང་༽ནི་གནས་མཆོག་ཙ་རིའི་ལྷོ་སྒོའི་སྒོ་སྐྱོང་དང་། དེར་
དཔལ་ཕྱག་ན་རྡོ་རྗེའི་ཕོ་བྲང་ཡོད་དེ། རང་བྱུང་སྤྲུལ་པའི་ཁྱུང་ཆེན་
མཇལ་བ་ཙམ་གྱིས་གྲུབ་པ་ཐོབ་པ་ཡོད་དོ། གཤོང་དགོན་ཏ་རེ་ཏ་

༼གཤོག་གཡོན་དར་ཏི་༽ དང་དཔལ་གྱི་ལྷ་ས་གཉིས་ནི་གནས་མཆོག་
ཙ་རིའི་ནུབ་སྒོའི་སྒོ་སྐྱོང་ཡིན་ཞིང་། དེར་གསུང་གི་དོན་གྱུར་སྤྱན་རས་
གཟིགས་ཀྱི་གསུང་མཆོག་རྟ་མགྲིན་གྱི་ཕོ་བྲང་ཡོད་དོ།། གནས་གོང་
དཔལ་གྱི་ལྗོངས་དང་ཞོ་སྟོད་ཏི་སྒྲོ་གཉིས་ནི་གནས་མཆོག་ཙ་རིའི་བྱང་
སྒོའི་སྒོ་སྐྱོང་སྟེ། ཁྲོ་རྒྱལ་བདུད་རྩི་འཁྱིལ་བའི་ཕོ་བྲང་ཡོད་དེ། དེར་
བདུད་རྩིའི་ཚོགས་ལ་ལོངས་སྤྱོད་ཅིང་རྣལ་འབྱོར་ཕོ་མོ་རྣམས་ཀྱིས་
ཚོགས་ཀྱི་འཁོར་ལོ་རྒྱུན་མི་ཆད་པར་བསྐོར་རུང་སྐལ་མེད་ཀུན་གྱི་སྤྱོད་
ཡུལ་དུ་མི་འབྱུང་ངོ་།། ད་དུང་གནས་ཀྱི་མཚམས་བཞི་ན་སྒོ་ཕྲན་བཞི་
ཡོད་དེ། ཤར་ལྷོ་དྲང་སྲོང་རྔམས་པའི་སྒོ། ལྷོ་ནུབ་སྲིན་པོ་རོ་ཟན་གྱི་སྒོ།
ནུབ་བྱང་རླུང་ལྷ་སྐྱོད་བྱེད་ཀྱི་སྒོ། བྱང་ཤར་དྲག་པོ་རྩལ་བྱིན་གྱི་སྒོ། སྒོ་
ཕྲན་རྣམས་སུ་ཡང་ཡུལ་ཕྲན་དང་། ཡུལ་ཕྲན་རྣམས་སུ་འཇིག་རྟེན་ཌཱ་ཀི་
ས་མ་ཡ་ཌཱ་ཀི་ལ་སོགས་པའོ།། སྒོ་དེ་དག་དང་མཐུན་པའི་ཕྱི་སྐོར་
རྣམས་སུ་དུར་ཁྲོད་ཆེན་པོ་བརྒྱད་ཡོད་པ་རྣམས་ནི། ཤར་ཕྱོགས་སུ་དྲག་
པོ་གཏུམ་བྱེད་ཀྱི་དུར་ཁྲོད། ལྷོ་ཕྱོགས་སུ་འཇིགས་བྱེད་ཐོད་མཁར་གྱི་
དུར་ཁྲོད། ནུབ་ཕྱོགས་སུ་རྔམ་པ་སྒྲ་སྒྲོག་གི་དུར་ཁྲོད། བྱང་ཕྱོགས་སུ་

ཚང་ཚིང་འཁྲིག་པའི་དུར་ཁྲོད། ཤར་ལྷོར་དབང་ཕྱུག་ནགས་ཚལ་གྱི་
དུར་ཁྲོད། ལྷོ་ནུབ་ཏུ་མུན་པ་མི་ཟད་པའི་དུར་ཁྲོད། ནུབ་བྱང་དུ་ཀཱི་ལི་ཀཱི་
ལ་ཡ་སྒྲ་འབྱིན་པའི་དུར་ཁྲོད། བྱང་ཤར་དུ་དྲག་ཏུ་དགོད་བྱེད་ཀྱི་དུར་
ཁྲོད། དུར་ཁྲོད་དེ་དག་རྣམས་སུ་གྲུབ་པ་ཐོབ་པའི་རྣལ་འབྱོར་ཕོ་མོ་རེ་རེ་
རྒྱུན་ཆགས་སུ་བཞུགས། ཞིང་སྐྱོང་གི་དཔའ་བོ་རེ་རེ། དཔའ་མོ་རེ་རེ།
གཞན་ཡང་ལྷ་ཆེན་པོ་རེ་རེ། ཀླུ་ཆེན་པོ་རེ་རེ། དྲག་པོ་གཏུམ་བྱེད་རེ་རེ།
ཤིང་ཆེན་པོ་རེ་རེ། སྤྱོད་པ་སྐྱོང་བའི་རྣལ་འབྱོར་ཕོ་མོ་རེ་རེ། རོ་ཆེན་པོ་
རེ་རེ། །འབྱུང་པོ་འདུལ་བྱེད་ཀྱི་ལྕེ་སྤྱང་རེ་རེ། །རྔམ་པ་དྲག་བྱེད་ཀྱི་
གཅན་གཟན་རེ་རེ། དཀར་པོ་མདང་ལྡན་གྱི་ལྷ་ཆུ་རེ་རེ། ནག་པོ་རེག་
འཕུང་གི་བདུད་ཆུ་རེ་རེ། གསོད་བྱེད་དུག་གི་སྡོང་པོ་རེ་རེ། གསོ་བྱེད་
སྨན་གྱི་ནགས་ཚལ་རེ་རེ། ལས་བྱེད་བཤན་པ་གྲི་ཐོགས་རེ་རེ། ཉོན་
མོངས་བསྲེག་པའི་མེ་རེ་རེ། ནམ་མཁར་འཁྲིག་པའི་སྤྲིན་རེ་རེ། དག་
བྱེད་ཁྲུས་ཀྱི་རྫིང་བུ་རེ་རེ། ཟབ་ཏིག་གདམས་པའི་ཆོས་གཏེར་རེ་རེ།
འཕོངས་པ་འཚིམས་བྱེད་ཀྱི་ནོར་གཏེར་རེ་རེ། བསྟན་པའི་བཀའ་སྲུང་
ཐུགས་གཏེར་རེ་རེ། སྒྲུབ་པ་ཉམས་ལེན་གྱི་རྫས་གཏེར་རེ་རེ། བསྟན་

པའི་མེ་རོ་གསོ་བྱེད་ཀྱི་མཁས་བཙུན་རེ་རེ་ལ་སོགས་པ་རྣམས་སོ།།
གནས་ཆེན་དེ་དག་གི་རི་བར་དང་། སུལ་ཆེན་དང་། སུལ་ཕྲན་དང་།
ནགས་ཁྲོད་ལྟ་བུའི་བར་ཁྱམས་དང་། སྒོ་དང་། སྒོ་དྲུང་དང་། སྒོ་སུལ་
རྣམས་སུ་རྣལ་འབྱོར་པ་མང་པོ་ཆ་ལུགས་མ་ངེས་པ། དགེ་སྦྱོང་དང་།
སྔགས་པ་དང་། རྣལ་འབྱོར་དང་། སྒོམ་ཆེན་དང་། ཡུལ་གྱི་གཙོ་བོ་དང་།
མི་དཔོན་གྱི་ཚུལ་ལ་སོགས་སྤྱོད་པ་མ་ངེས་པ་ཟངས་ཐལ་རིག་པའི་
འཆར་ཚུལ་ཁྱེར་ཅིང་། ཚོགས་དྲུག་ཕྱོགས་ལས་རྣམ་རྒྱལ་གྱི་སྤྱོད་པ་
མང་པོ་འབྱོར། གནས་རི་དེ་དག་ཐམས་ཅད་ལ་སྒྲུབ་པའི་རིགས་གང་
བྱེད་ཀྱང་ཡུལ་ཁྲོད་ཕལ་པ་བས་དགུ་འགྱུར་གྱི་སྒྲུབ་ཐག་ཉེ་ཞིང་། ཁྱད་
པར་དུ་ཌཱ་ཀིའི་རིགས་འཇིག་རྟེན་དང་འཇིག་རྟེན་ལས་འདས་པ་རྣམས་
བསྒྲུབ་ན་མངོན་སུམ་དུ་མཆོག་དང་ཐུན་མོང་ཀྱི་དངོས་གྲུབ་སྩོལ་ལོ།།
གནས་དེ་དག་ཏུ་གང་སྐྱེས་ཐམས་ཅད་དཔའ་བོ་དང་དཔའ་མོའི་ཚུལ་དུ་
བཞུགས་ཏེ། སོ་སོའི་སྐྱེ་བའི་སྣང་ངོར་དེ་དག་གིས་གསོད་པ་དང་།
གཅོད་པ་དང་། བརྡུང་བ་དང་། འཇོམས་པ་དང་། འཆོ་བ་དང་། གླུ་གར་
དང་བྲོ་ལ་སོགས་པ་བྱེད་པའི་སྣང་བ་འཆར་རོ།།

བཞི་པ། ཙ་རི་ཏྲ་ཡེ་ཤེས་ཀྱི་འཁོར་ལོའི་ལྟེ་བ་མཚོ་དཀར་
སྤྲུལ་པའི་ཕོ་བྲང་འདི་ཉིད་ཀྱི་མཚན་དོན་དང་
གནས་སྒོ་ཇི་ལྟར་ཕྱེས་ཚུལ་བསྟན་པ།
སྤྲུལ་པའི་རྒྱལ་པོ་སྲོང་བཙན་སྒམ་པོའི་ཞལ་སྔ་ནས།རྩ་གསུམ་
འཁོར་ལོ་བཞི་ཡི་ཚུལ། །དེ་ལ་ཙ་རི་ཞེས་བྱའོ། རྩ་གསུམ་ནི། ཙ་རི་རྙིང་
མ་དག་པ་ཤྲཱི་སྟེ་རོ་མ། གསར་མ་བཀྲ་ཤིས་ལྗོངས་རྐྱང་མ། མཚོ་དཀར་
དབུ་མའོ། འཁོར་ལོ་བཞི་ལས། བཀྲ་ཤིས་ལྗོངས་སྐུའི་འཁོར་ལོའི་གནས་
ཡིན་པས་སྐུ་གཟུགས་རང་བྱོན་དང་དུར་ཁྲོད་ཀྱི་རྣམ་པ་མང་བ། རྙིང་མ་
གསུང་གི་འཁོར་ལོའི་གནས་ཡིན་པས་མཚོ་དང་ཡིག་འབྲུ་མང་བ།
མཚོ་དཀར་ཐུགས་ཀྱི་འཁོར་ལོའི་གནས་ཡིན་པས་རང་བྱུང་མཆོད་རྟེན་
མང་བ། བྱིན་ལེགས་བདེ་བ་ཆེན་པོའི་གནས་ཡིན་པས་གསང་གནས་
དང་ཆོས་འབྱུང་མང་བའོ།། ཞེས་གསུངས་ཤིང༌། ཨོ་རྒྱན་པདྨའི་ཞལ་
ནས། སྤྱིར་ཙ་རི་ཙ་གོང་ཞེས་བྱ་བ། ཤར་ནུབ་དབུས་དང་གླིང་གསུམ་
ལས། ཤར་ནུབ་གཉིས་ཀྱི་ཙ་རི་ནི་རྡོ་རྗེ་རྩེ་དགུའི་རྭ་གཡས་གཡོན་ལྟ་བུ་
དང་། མཚོ་དཀར་རྡོ་རྗེའི་ལྟེ་བའོ།། ཞེས་གསུངས་ཏེ། མཁས་པ་བཱི་མ་

ལའི་ཞལ་ནས། རྡོ་དང་བོད་ཀྱི་མཚམས་ན། ཨ་མ་ར་རྡུ་ཏི་ཞེས་བྱ་བ་རི་
མཆོད་རྟེན་གངས་དང་བཅས་པ་ཡོད་དེ། དེའི་ནུབ་ཕྱོགས་སུ་དཔག་ཚད་
གཅིག་བགྲོད་པ་ན་དྲག་པོ་རྩེ་གསུམ་འདུས་པ་ཞེས་བྱ་བའི་གནས། རི་
མཚན་མ་ཅན་རྣམ་པར་མི་རྟོག་པ་སྐྱེ་བའི་གནས་དང་། གཡུ་མཚོ་དང་
དུང་མཚོ་ལ་སོགས་པ་ཡོད་གསུངས་སོ།། དེ་ལ་དྲག་པོ་རྩེ་གསུམ་ནི་
ཐབས་རྡོ་རྗེ་རི། ཤེས་རབ་དྲིལ་བུ་རི། ཟུང་འཇུག་དབུ་མ་རི་གསུམ་ཡིན་
ནོ། རི་མཚན་མ་ཅན་ནི་དག་པ་ཤྲི་སྟེ་རྙིང་མའོ། ཨ་མ་ར་རྡུ་ཏིའི་ཤར་
ཕྱོགས་སུ་རི་གླང་པོ་ཆེ་ཉལ་བ་འདྲ་བའི་རྒྱུད་གསུམ་དང་། ལྷ་ཆུ། བདུད་
ཆུ། སྲིན་ཆུ་གསུམ་འདས་པའི་ཤར་ཕྱོགས་ན། མཁའ་འགྲོ་མ་གསང་བ་
བླ་ན་མེད་པའི་གནས་དང་། རི་བོ་ཆེན་པོ་ལྷ་རྟེན་འཛིན་ཞེས་དང་། རང་
བྱུང་གི་དུར་ཁྲོད་ལ་སོགས་པ་གོང་གི་ཡོན་ཏན་རྫོགས་པར་བཞུགས་
སོ།། ཞེས་པ་དང་། ཆོས་ཀྱི་རྗེ་དྭགས་པོ་ལྷ་རྗེ་དེ་ཉིད་ཀྱིས་རྗེ་ཕག་མོ་གྲུ་
པ་ལ། གངས་ཏི་སེ། ལ་ཕྱི་ཆུ་དབར། ཙ་རི་རྡོ་རྗེ་འཕྲེད་ལ་བཞག་པ་ལྟ་
བུའི་རྭ་གཡས་པ་དང་བཅས་པ་ཁྱོད་ཀྱིས་བཟུང་ལ་དར་རྒྱས་བགྱིས་
ཅེས་གསུངས། དཔལ་དུས་གསུམ་མཁྱེན་པ་ལ། ཁྱེད་ཀྱིས་ཙ་རི་རྡོ་རྗེའི་

ལྟེ་བ་དང་ར་གཡོན་པ་རྣམས་བཟུང་ལ་དར་རྒྱས་བགྱིས་ཞེས་གསུངས་
པས། དེར་དཔལ་དུས་གསུམ་མཁྱེན་པ་དེ་ཉིད་ནི། སྟོད་ལུང་མཚུར་ཕུ།
སྒམ་པོ་གནས་ནང། ཤར་ཕྱོགས་དཔུང་རི་ལ་སོགས་པའི་གདན་ས་
རྣམས་བཏབ་སྟེ་སྐུ་བགྲེས་པས་གནས་དེའི་སྒོ་འཕྱེ་བར་མ་བྱུང་ངོ་། སྐྱེ་
བ་འདི་ཡི་རྗེས་མ་ཆོས་རྗེ་ཀརྨ་པཀྵི་ཉིད་ཡིན་ལ་ཀརྨ་པཀྵི་ནི་མདོ་རྒྱུད་
དུ་མ་ནས་ལུང་བསྟན་པ་ནི། འཇམ་དཔལ་རྩ་རྒྱུད་ལས། ཀ་དང་པ་ཡི་
ཐོག་མཐའ་ཅན། །བསྟན་པ་གསལ་བྱེད་སྐྱེས་བུ་འབྱུང་། ། ཞེས་དང་།
ཏིང་འཛིན་རྒྱལ་པོའི་རྒྱུད་ལས་ཀྱང༌། ང་འདས་ལོ་ནི་ཉིས་སྟོང་ན། །
གདོང་དམར་ཡུལ་དུ་བསྟན་པ་འབྱུང་། །སྤྱན་རས་གཟིགས་ཀྱི་འདུལ་
བར་འགྱུར། །དེ་ཡི་བསྟན་པའི་སྙིགས་མ་ལ། །བྱང་ཆུབ་སེམས་དཔའ་
སེང་གེའི་སྒྲ །ཀརྨ་པ་ཞེས་བྱ་བ་འབྱུང་། །ཏིང་འཛིན་དབང་ཐོབ་འགྲོ་བ་
འདུལ། ཞེས་དང་། བདག་ཉིད་འབྱེད་པའི་མདོ་ལས་ཀྱང༌། འཛམ་གླིང་
བྱེ་བ་ཕྲག་བརྒྱ་ན། །ཀརྨ་པ་ཞེས་བྱ་བ་ཡི། །སྤྲུལ་སྐུ་བྱེ་བ་ཕྲག་བརྒྱ་
འབྱུང་། །ཞྭ་ནག་གྱོན་ནས་འགྲོ་བ་འདུལ། ཞེས་དང་། ཨོ་རྒྱན་པདྨའི་
ལུང་བསྟན་ཤེལ་འཕྲེང་ལས། ཀརྨ་པ་ཞེས་གྲགས་པའི་འཕགས་པ་

ནི། །མི་ཡི་སེང་གེ་རྣམ་མཁྱེན་རྫུ་ཕྲུལ་ཅན། །མཐུ་སྟོབས་མངའ་བདག་
ཧོར་སོག་དམུ་རྒོད་འདུལ། །ཐུགས་རྗེའི་འོད་ཟེར་འགྲོ་དྲུག་ཡོངས་ལ་
ཁྱབ། །སྣ་ཚོགས་ཐབས་ཀྱིས་བོད་ཁམས་བདེ་ལ་འགོད།། ཅེས་གསུངས་
པ་སོགས་མདོ་རྒྱུད་དུ་མ་ནས་ལུང་དུ་བསྟན་པའི་བྱང་ཆུབ་སེམས་དཔའ་
སེམས་དཔའ་ཆེན་པོ་ཀརྨ་པ་དེ་ཉིད་ཤར་ཕྱོགས་དཔུང་རི་ན་བྱོན་ཏེ་སྒྲུབ་
པ་མཛད་པས་རླུང་སེམས་ལ་དབང་ཐོབ། ཡི་དམ་རྒྱལ་བ་རྒྱ་མཚོའི་
ལྷ་ཚོགས་ཐམས་ཅད་ཞལ་གཟིགས་ཅིང་ལུང་བསྟན། རྒྱ་ཧོར་སོག་གི་
ཡུལ་དུ་བྱོན་ནས། རྒྱལ་པོའི་ཁྲིམས་རར་བརྟུལ་ཞུགས་ཀྱི་སྤྱོད་པ་བསྟན་
ཏ། མེ་ལ་སྲེག་པས་མེས་མ་འཚིག ཆུ་ལ་བསྐྱུར་བས་ཆུས་མ་འཁྱེར།
དུག་སྟེར་ཀྱང་དུག་གིས་མ་ཐུབ། རལ་གྲིའི་འཁོར་ལོ་བཏབ་ཀྱང་མཚོན་
གྱིས་མ་འཚུགས། འབུ་དོང་ལ་བཅུག་ཀྱང་གནོད་པ་མ་བྱུང་། འབྱུང་པོ་
མི་མ་ཡིན་པ་ལ་གཏད་ཀྱང་གནོད་པས་མ་འཚུགས་པས་རྒྱལ་པོ་ལ་
སོགས་པ་ལྷ་མི་རྣམས་དད་པར་བྱས་ནས་ཆོས་ལ་བཀོད། དེར། རྒྱ་མན་
འཇུ་ཆོས་ལ་བཀོད་མི་དེ། །ང་སྐྱེས་མཆོག་ཀརྨ་པཀྵི་ཡིན།། གསུངས་
ནས་རྒྱ་གར་དུ་བྱོན་དགོངས་པ་ལ། ཙ་རིའི་ཞིང་སྐྱོང་ཆེན་པོ་ཀུན་དགའ་

གཞོན་ནུས་གདན་འདྲེན་དུ་ཕྱིན་ནས། རྒྱ་གར་ན་སངས་རྒྱས་ཀྱི་ཆོས་
ཀྱང་དར། །གྲུབ་ཐོབ་ཀྱང་མང་། བོད་མུན་པའི་གླིང་དུ་མུན་སེལ་གྱི་སྒྲོན་
མེ་ལ་བྱོན་པར་ཞུ། ཀོང་པོ་ལུང་པ། འབྲས་མོ་ལྗོངས། གནས་ཉི་ཤུ་རྩ་
བཞིའི་གཙོ་བོ་ཙ་རི་ཏྲ་རྣམས་ཀྱི་བདག་པོ་ང་ཡིན་པས་ཁྱེད་ལ་འབུལ་
བས་ཅིས་ཀྱང་བོད་ལ་བྱོན་པར་ཞུ་ཞུས་པས་ཞལ་གྱིས་བཞེས་ཏེ། དེར་
རྒྱལ་པོ་ལ་སོགས་ལྷ་སྡེ་དང་མི་སྡེ་ཐམས་ཅད་ལ་ཆོས་ཀྱི་འཁོར་ལོ་
བསྐོར། དེ་ནས་བོད་དུ་བྱོན་ཏེ་མཚུར་ཕུར་ཕེབས་པ་དང་། འབྲི་གུང་
འཇིག་རྟེན་མགོན་པོ་དེ་ཉིད་ཀྱིས། གངས་ཏི་སེ། ལ་ཕྱི་ཆུ་དབར། ཙ་རི་
རྣམས་སུ་རི་ཐེབས་བརྫངས་ནས་དར་རྒྱས་མཛད་པ་གསན་པ་དང་།
དེར་ཀརྨ་པའི་ཐུགས་ལ་བླ་མས་ཙ་རི་རྡོ་རྗེའི་ལྟེ་བ་དང་། རྭ་གཡོན་པ་
རྣམས་ང་ལ་བཟུང་ལ་དར་རྒྱས་བགྱིས་གསུངས་པས་ད་གནས་འདིའི་སྒོ་
འཕྱེ་ནས་དར་རྒྱས་བྱེད་དགོས་དགོངས་ཏེ། གནས་དེའི་སྒོ་ཕྱེས་ནུས་
པའི་སྐྱེས་བུ་ལས་ཅན་ཞིག་གང་དུ་ཡོད་དམ་གཟིགས་པས་སྐྱེས་བུ་ཡེ་
ཤེས་རྡོ་རྗེའི་སྐུའི་སྐྱེ་བ་དེ་སྤྲག་ལུང་ཚ་ཞུག་ཏུ་སྐུ་འཁྲུངས་པར་གཟིགས།
དེར་འབོད་མི་བཏང་ནས་ཚ་ཤུག་བྲག་སྟེང་བྱ་བ་ན་བན་པོ་རྡོར་རྒྱལ་བྱ་

བའི་བུ་རྡོར་འོད་བྱ་བ་ཡོད། དེ་ཁྲིད་ལས་ཤོག་གསུངས། དེས་བུ་ཁྲིད་
ནས་མཚུར་ཕུར་ཀརྨ་པ་དང་མཇལ། དབང་བསྐུར་བྱིན་གྱིས་རློབས་
ནས་མཚན་ཡང་ཡེ་ཤེས་དབང་ཕྱུག་ཏུ་གསོལ་ཏེ་ཙ་རི་རྐྱང་མ་བཀྲིས་
ལྗོངས་ཀྱི་གནས་སྒོ་ཕྱེས་ཏེ་གཟིགས་སྣང་ཐམས་ཅད་གཏན་ལ་ཕབས།
དེ་ཡང་སྔོན་གྱི་དུས་སུ་ཨོ་རྒྱན་པདྨས་ལུང་བསྟན་པ་ལྟར་ཀློ་ནམ་མཁའ་
གསལ་བྱེད་ཀྱི་ལམ་སྣ་བྱས་ཏེ། གཏེར་སྟོན་གུ་རུ་ཆོས་དབང་དེ་ཉིད་
ཀྱིས་མཚོ་དཀར་ནུབ་སྒོ་ཕྱེས་ནས་བྱོན་དུས་ལྷ་མོ་དུང་སྐྱོང་མ་དར་
དཀར་པོའི་ན་བཟའ་གསོལ་ཏེ་དྲེའུ་དཀར་མོ་གཅིག་འཆིབས་ནས་བདུད་
རྩི་ཀ་པཱ་ལ་གང་བཟུང་ནས་ནམ་ཕང་སྟེང་དུ་བསུ་བ་ལ་བྱོན་ནས་ཆང་
དྲངས་། སྐྱེས་བུ་ཆེན་པོ་བྱོན་པ་ལགས་སམ། འོ་མ་རྒྱལ་ལམ་ཞེས་སྙུན་
དྲིས་ཏེ་གདན་དྲངས། མཆོད་རྟེན་ཆེན་པོ་བཀྲ་ཤིས་འོད་འབར་ལ་བསྐོར་
བ་ལན་གསུམ་མཛད་ནས་ཕ་རིའི་བྲག་དཀར་པོར་ཐིམས་སོ། དེར་གུ་རུ་
ཆོས་ཀྱི་དབང་ཕྱུག་གིས། ནོར་བུ་གླང་ཆེན་ཐང་གི་གཞལ་ཡས་ནས།
མཆོད་རྟེན་བྱ་རུང་ཁ་ཤོར་ལ། །མཆོད་རྟེན་བརྒྱ་རྩ་བརྒྱད་ཀྱིས་བསྐོར།
གནས་འདི་མཇལ་བའི་སྐྱེས་བུ་རྣམས། །ཕྱིར་མི་ལྡོག་པའི་ས་ཐོབ་

འགྱུར།། ཅེས་གསུངས་ནས། གཟིགས་སྣང་དང་མཐུན་པར་གནས་ཁ་
ཡར་ཞིག་སྒོ་ཕྱེས་པའོ། རྗེ་རང་བྱུང་རྡོ་རྗེ་དེ་ཉིད་ཀྱིས་མཚོ་དཀར་གྱི་
གནས་སྒོ་ཕྱེ་བར་དགོངས་ཀྱང་གནས་གསུམ་གྱི་དབུས་མ་ཡིན་པས།
གཙོ་ཆེ་ཞིང་གཉན་པའི་སྟོབས་ཀྱིས་ནང་གི་སྒོ་ཕྱེ་བའི་རྟེན་འབྲེལ་མ་
འགྲིག་སྟེ་དཀྱིལ་འཁོར་ཕྱི་དང་བར་གྱི་གནས་ཚུལ་རྣམས་རྒྱས་པར་
གསུངས། ཀརྨ་པ་རང་བྱུང་རྡོ་རྗེའི་སྐུའི་སྐྱེ་བ་ཆོས་ཀྱི་རྗེ་རོལ་པའི་རྡོ་རྗེ་
དེ་ཉིད་ཀོང་པོ་ནས་པར་སྐུ་འཁྲུངས་ཏེ། དགུང་ལོ་བདུན་བཞེས་པ་དང་
ཙ་རི་བཀྲིས་ལྗོངས་སུ་ཕེབས་ཏེ་བཀྲིས་ལྗོངས་ཀྱི་གནས་ཐམས་ཅད་
ཞབས་ཀྱིས་བཅགས། དེ་ནས་ཚུར་བྱོན་བྱིན་ལེགས་བདེ་བ་ཆེན་པོའི་
སྒོ་ཕྱེས་ནས་གཟིགས་སྣང་ཐམས་ཅད་གཏན་ལ་ཕབས། གཟིམ་ཁང་
མཆོད་ཁང་སྤྱིལ་ཕྲེང་ལ་སོགས་པ་བརྒྱབ་སྟེ། རྟོགས་ལྡན་མཁའ་སྤྱོད་
དབང་པོ་ལ་སྦྱིན་པས། སྦྱིན་པ་ལེགས་གསུངས་ནས་སྦྱིན་ལེགས་
བདེ་བ་ཆེན་པོར་མཚན་གསོལ། རྗེས་སུ་ཆོས་རྗེ་རོལ་པའི་རྡོ་རྗེ་དང་
རས་དཀར་བ་ཐུགས་རྗེ་རྒྱལ་མཚན་སོགས་དཔོན་སློབ་རྣམས་ཀྱིས་
མཚོ་དཀར་འདི་ཉིད་ཀྱི་གནས་སྒོ་ཕྱེས་ནས་གཟིགས་སྣང་ཐམས་ཅད་

གཏན་ལ་ཕབས་པའོ།།
ལྔ་པ། གནས་སྐོར་བའི་བསམ་པའི་ཀུན་སློང་དང་དག་པའི་
གཟིགས་སྣང་ལ་གཞིགས་ཏེ་དཀྱིལ་འཁོར་གྱི་
ཕྱི་དང་བར་གྱི་གནས་ལམ་བསྟན་པ།
དེ་ཡང་། རྟོགས་ལྡན་མཁའ་སྤྱོད་དབང་པོས། ཁྱད་པར་མཐོང་མེད་
ལུགས་ལྟར་ཁྱམས་གྱུར་ཀྱང་། །གནས་ཀྱི་མིང་དོན་ངེས་ཤེས་མི་འབྱུང་
བར། །དོན་མེད་རི་ལ་སྟོང་བསྐོར་མ་བྱེད་ཨང་། །བསྐོར་ན་མཁས་པ་དག་
དང་འགྲོགས་ཨང་གསུངས། ཕྱག་ཆེན་པ་དེ་ཡང་རྒྱུད་ཆོས་དང་མཐུན་ཞིང་།
ལམ་ཡིག་དང་གཟིགས་སྣང་ཐམས་ཅད་མ་ནོར་བར་སྟོན་ཤེས་པ་གཅིག་དགོས།
གནས་སྐོར་བ་རྣམས་ཀྱང་དད་གུས་རྩེ་ཅིག་གི་སྒོ་ནས་མན་ངག་འདི་ལྟ་བུ་ཞིག་
ཉམས་སུ་ལེན་དགོས་སོ།། བླ་མའི་བྱིན་རླབས་འཇུག་པར་མོས་གུས་
གསོལ་འདེབས་དང་བཅས་ཏེ་བསྐོར། མཁའ་འགྲོའི་དངོས་གྲུབ་འབྱུང་
བྱེད་དགའ་སྟོན་ཚོགས་འཁོར་དང་བཅས་ཏེ་བསྐོར། སྲུང་མའི་བཀའ་རྒྱ་
བཀྲོལ་བར་དམ་རྫས་གཏོར་མ་དང་བཅས་ཏེ་བསྐོར། སྒྲིབ་སྦྱོང་ཚོགས་
སུ་འགྲོ་བར་དཀའ་སྤྱད་དང་ལེན་བཅས་ཏེ་བསྐོར། ལས་བཞི་འགྲུབ་པར་

བྱེད་པར་བསྐྱེད་རིམ་བཟླས་པ་དང་བཅས་ཏེ་བསྐོར། ཕྱག་ཆེན་འགྲུབ་
པར་བྱེད་པར་མི་རྟོག་ཏིང་འཛིན་དང་བཅས་ཏེ་བསྐོར། འཕོ་མེད་ཐོབ་
པར་བྱེད་པར་གསང་ཆེན་རིག་སྤྱོད་དང་བཅས་ཏེ་བསྐོར། བསྟན་པ་སྤྱི་
དང་མཐུན་པར་ཆོས་ཁྲིམས་སོ་ཐར་དང་བཅས་ཏེ་བསྐོར། ཐེག་ཆེན་མདོ་
དང་མཐུན་པར་ཕན་སེམས་ཤེས་རབ་དང་བཅས་ཏེ་བསྐོར། ཁྱད་པར་
སྔགས་དང་མཐུན་པར་འདུ་ཤེས་རྣམ་གསུམ་དང་བཅས་ཏེ་བསྐོར། བླ་
མེད་དོན་དང་མཐུན་པར་མཆོག་གི་ཉམས་མྱོང་དང་བཅས་ཏེ་བསྐོར།
ལུས་སྒྲིབ་དག་པར་བྱེད་པར་ཕྱག་བསྐོར་ཅི་ལེགས་དང་བཅས་ཏེ་བསྐོར།
ངག་སྒྲིབ་དག་པར་བྱེད་པར་ཁ་སྟོན་བསྟོད་དབྱངས་དང་བཅས་ཏེ་བསྐོར།
ཡིད་སྒྲིབ་དག་པར་བྱེད་པར་སྨྲ་བཅད་བསམ་གཏན་དང་བཅས་ཏེ་བསྐོར།
བསྐོར་ཚད་ཆོས་སུ་འགྲོ་བར་དམ་ཚིག་སྡོམ་པ་དང་བཅས་ཏེ་བསྐོར།
ཆོས་མིན་གྱི་སྤྱོད་པ་སྤངས་ཏེ་བག་ཡོད་དྲན་ཤེས་དང་ལྡན་ཏེ་བསྐོར།
ཞེས་བྱ་བ་འདི་དག་ནི་བལྟ་ཐབས་སྟོན་པ་སྟེ། རྣམ་པ་ནས་རྣམ་པ་ཐམས་
ཅད་དུ་ཡིད་ལ་བཟུང་ཞིང་ལག་ལེན་ལ་འབད་པར་བྱའོ།། བསྟན་པའི་
དགོས་པ་ནི་འདི་ལྟ་བུ་འབྱུང་སྟེ། སྐུ་བཞི་མངོན་དུ་བྱེད་པ། བརྟུལ་

ཞུགས་གདེངས་དང་ལྡན་པ། ཉམས་མྱོང་བོགས་ཆེན་ཐོན་པ། ཌཱ་ཀིའི་
དངོས་གྲུབ་ཐོབ་པ། གསང་སྔགས་ཀྱི་དཀྱིལ་འཁོར་མཐོང་བ། ཕྱི་ནང་
དབྱེར་མེད་གོ་བ། རང་ལུས་ལྷ་སྐུར་ཤེས་པ། ཚོགས་གཉིས་ལོ་ཏོག་སྨིན་
པ། ལོ་བརྒྱ་བསྡད་ཀྱང་སྐྱོ་བ་མེད་པ། ལན་བརྒྱར་བསྐོར་ཀྱང་ཆོག་ཤེས་
མེད་པ་སྟེ། རྣམ་པ་ཀུན་ཏུ་གནས་དོན་ཡིད་ལ་བཟུང་བ་གལ་ཆེའོ།།
ཅེས་གནས་ཀྱི་བསྐོར་ཚུལ་དང་བསྐོར་བའི་ཡོན་ཏན་གསུངས་སོ། དེ་ཡང་
གནས་འདི་ལ་ཕྱི་དཀྱིལ་འཁོར་སྒོ་བཞིས་ཡོངས་སུ་བསྐོར་བའི་འཁོར་
ཡུག་ནི། ཕལ་པ་རྣམས་ཀྱིས་བགྲོད་པར་དཀའ་བའི་ཕྱིར། །སྣ་ཚོགས་
བྲག་རིའི་འཕྲེང་བས་ཡོངས་སུ་བསྐོར། །རྡོ་རྗེ་རལ་གྲི་རིན་ཆེན་འཁོར་ལོ་
ཡིས། །འགྲམ་རྣམས་ནགས་ཚལ་དུ་མ་འཁྲིག་པ་འདྲ། །རི་སུལ་ཆུ་རྒྱུན་
འབབ་པར་གྱུར་པ་ཀུན། །དབྱིབས་ནི་དར་རྐྱང་ཕྱོགས་སུ་བཀོད་འདྲ་
ལ། །རླུང་སྒྲས་བསྐྱོད་པའི་འུར་འུར་སྒྲ་འབྱིན་ཞིང༌། །ཧ་ཧ་ཧཱུྃ་ཧཱུྃ་ཕཊ་
ཕཊ་སྔགས་ཀྱི་སྒྲས། །ཕྱོགས་རྣམས་ཀུན་ཏུ་སྒྲོགས་པར་བྱེད་པ་བཞིན།
བྲག་རི་ལྗོན་ཤིང་ཡལ་གའི་ཚོགས་རྣམས་ཀུན། །མཚོན་ཆ་སྣ་ཚོགས་
མདའ་ཡི་དྲྭ་བ་བཞིན། །བྱ་དང་གཅན་ཟན་གཏུམ་པོ་དུ་མ་རྣམས། །ཚུལ་

མིན་བསྲུང་བའི་དོན་དུ་བཀོད་པ་བཞིན། །ཕྱི་རོལ་སྐྱེ་བོའི་གྲོང་ཁྱེར་དུ་མ་
རྣམས། །ཀློ་བོ་སྣ་ཚོགས་ཡུལ་ལྡན་མི་སྡུག་པ། །དུར་ཁྲོད་འབྱུང་པོ་རོ་
ལངས་གར་བྱེད་དང༌།།ཤ་ཟ་ཞིང་སྐྱོང་ཚོགས་རྣམས་བཀོད་པ་འདྲ།།
ཞེས་གསུངས་པ་ལྟར།རྡོ་རྗེ་རྭ་བའི་འཁོར་ཡུག་གི་འཕྲེང་བ་ཆེན་པོའི་ཕྱི་
རོལ་ན། ཀློ་དང་། མོན་དང་། གཉལ་དང་། དྭགས་ཀོང་གི་ས་ཆས་ཡོངས་
སུ་བསྐོར་ཞིང་། རྡོ་རྗེའི་བྲག་རིའི་ནང་ཚུན་ཆད་དུ་ནི། གླང་གོང་དང་། ཀློ་
བོ་མི་ཁྱིམ་བདུན་པའོ།། བར་འཁྱམས་གནས་ཀྱི་ཆགས་ཚུལ་ལྟར་ཆོས་
རྗེ་རང་བྱུང་རྡོ་རྗེས། སྣ་ཚོགས་སྐྱེ་བོ་རྣམས་ཀྱིས་རབ་དབེན་པའི། ལུང་
པ་དུ་མའི་ཕྱོགས་ཀུན་ཉེ་བར་བཀོད། །ཆུ་བོ་རྣམས་ནི་ཕྱོགས་བཞིར་རབ་
ཏུ་འབབ། དཀྱིལ་འཁོར་ཁྱམས་ཀྱི་རྣམ་པར་བཀོད་པ་འདྲ། གསེར་
དངུལ་རིན་ཆེན་ཟངས་ལྕགས་ས་རྡོ་རྣམས། །དགོས་འདོད་ཀུན་འབྱུང་ཕ་
དགུ་བཀོད་པ་འདྲ། །ལུང་པའི་མཐིལ་རྣམས་དུས་ཚོད་རྐྱེན་གྱིས་ནི། །
ཁ་དོག་རྣམ་པ་བཞི་ནི་སྣང་འགྱུར་ཏེ། །དབྱར་དུས་ནིའུ་སིང་སྔོན་པོའི་
བཀོད་པ་འདི། །རྨ་བྱའི་མགྲིན་པ་ལྟ་བུར་སྣང་བར་འགྱུར། སྟོན་དུས་
ས་དང་རི་ངོས་ཐམས་ཅད་ཀྱང་། །གསེར་སྦྱང་བཙོ་མ་ཕྱིས་པ་ལྟ་བུར་

འགྱུར། །དགུན་ནི་སིལ་བར་གྱུར་པས་ཡོངས་གཏམས་པའི། །
དངུལ་དང་ཀུ་མུད་ད་ཡི་ཁ་དོག་བཞིན། །སོས་ཀའི་དུས་ན་དུས་ཚོད་
དབང་གིས་ནི། །དམར་པོ་ལ་སོགས་ཚོན་སྣ་བཀྲམ་པ་བཞིན། །ནགས་
ཚལ་ལྗོན་པའི་ཚོགས་ཀྱི་ལྷ་མོ་རྣམས། །རླུང་གིས་སྐྱོད་པའི་ཡན་ལག་
གར་མཛེས་བྱེད། །མེ་ཏོག་འབྲས་བུ་འཕྲེང་བས་ལེགས་བརྒྱན་པ། །ཕན་
ཚུན་ཡན་ལག་སྐྱོད་པའི་སྒྲ་དབྱངས་དང་། །དྲི་ཞིམ་སྨན་དང་མེ་ཏོག་སྣ་
ཚོགས་ཀྱི། །བདུག་སྤོས་སྨན་རྣམས་ཕྱོགས་བཅུར་ལྡང་བ་བཞིན། །མཚོ་
ཕྲན་ལྟེང་ཀ་མེ་ཏོག་ཕྲེང་བ་བཞིན། །གསལ་བར་བརྒྱན་ཅིང་ཆུ་ཕྲན་
འཕྲེང་བ་རྣམས། །མུ་ཏིག་འཕྲེང་བས་དོ་ཤལ་བཀོད་པ་འདྲ། །སྣ་ཚོགས་
སྨན་གྱི་ས་སྟེང་ཁྱབ་པ་ཀུན། །ས་གཞི་སྤོས་ཀྱི་ཕྱེ་མ་བརྡལ་བ་འདྲ། །རི་
དྭགས་བྱ་ཚོགས་དུ་མས་རྒྱན་པ་རྣམས། །རྟ་བབ་བརྒྱན་དུ་སོ་སོར་
བཀོད་པ་བཞིན། །རྩ་དང་སྨན་ལྗོངས་ཤིང་ཕྲན་འཁྲིག་པ་རྣམས། །རབ་ཏུ་
འགྲིགས་པ་བྲ་མོ་འགྲོས་བཀྲམ་བཞིན། །ཆུ་ཕྲན་དར་དཀར་ཀུན་ཏུ་བརྐྱང་
འདྲ་དང་། །རྩེ་ན་ན་བུན་འཁྲིགས་པའི་གདུགས་མཛེས་ཤིང་། །ཆར་རྒྱུན་
རིན་ཆེན་འཕྲེང་བ་འཁྲིགས་པ་འདྲ།། ཅེས་གནས་འདིའི་མཛེས་སྡུག་གི་

བཀོད་པ་བསྟན་པར་མཛད་ཡོད། མ་ཟད་རས་དཀར་བ་ཐུགས་རྗེ་རྒྱལ་
མཚན་དང་ཆོས་རྗེ་རོལ་པའི་རྡོ་རྗེ་དཔོན་སློབ་རྣམས་གངས་ལའི་ལ་རྩེར་
ཕེབས་པ་དང་། ལ་ཁ་དེར་བཀའ་ཤེས་རབ་ཀྱི་ཕ་རོལ་དུ་ཕྱིན་པའི་ཆོས་
ཀྱི་བརྩིགས་དང་། དེའི་འོག་ཕྱོགས་རྫ་ཁྲོད་དེར་མཆོད་རྟེན་སྤོས་ཁང་མ་
གཟིགས། དེ་ཡང་རྒྱལ་པོ་ལམ་ཡིག་ནས། ས་པདྨ་འདབ་བརྒྱད་དུ་ཡོད་
པ། གནམ་འཁོར་ལོ་རྩིབས་བརྒྱད་དུ་ཡོད་པ། ས་གཞི་ཐམས་ཅད་བཀྲ་
ཤིས་རྫས་སུ་ཡོད་པ། རི་བྲག་ཐམས་ཅད་རྡོ་རྗེ་བསྣོལ་བ་འདྲ་བ་ལ་ལྷའི་
སྐུ་གཟུགས་སྣ་ཚོགས་ཤར་བ། གཡས་གཡོན་གྱི་བྲག་ཐམས་ཅད་སེངྒེ་
གྱེན་དུ་མཆོངས་པ་ལྟ་བུ། ཆུ་ཐམས་ཅད་དར་དཀར་གྱི་ཡུག་བརྐྱང་པ་ལྟ་
བུ། མཁའ་འགྲོའི་སྒྲ་སྐད་ཐམས་ཅད་ཧཱུཾ་ཧཱུཾ། ཕཊ་ཕཊ་ཀྱི་སྒྲ་སྒྲོགས་པ།
ཤིང་ཐམས་ཅད་མཆོད་པའི་ལྷ་མོ་གར་བྱེད་པ་ལྟ་བུ་ལ། ལོ་འདབ་ཐམས་
ཅད་དངོས་གྲུབ་ལེན་པ་ལྟ་བུ། རྩ་བ་ཐམས་ཅད་དགྲ་བགེགས་བསྒྲལ་བ་
ལྟ་བུའོ། དཔའ་བོདང་དཔའ་མོ་ཐམས་ཅད་རང་བཞིན་གྱིས་འདུ་ཞིང་།
མཁའ་འགྲོ་མ་རྣམས་ཀྱིས་དངོས་སུ་ལུང་བསྟན་པའི་གནས། ཞེས་
གསུངས། དེར་ལམ་ཁའི་མཚོ་ཆུང་དེ་ཕྱག་ན་རྡོ་རྗེའི་བླ་མཚོར་གཟིགས།

དེ་ནས་ཚུར་འོང་པའི་མཆོད་རྟེན་འདི་ལ་མཁའ་འགྲོ་མ་ཉི་མའི་སྤྱན་དང་
ཟླ་བའི་སྤྱན་ཅན་གཉིས་བསྐོར་བ་བྱེད་ཅིང་འདུག་པ་ལ། ཆོས་རྗེ་དེར་
ཕེབས་པ་དང་། མཁའ་འགྲོ་མ་གཉིས་མཆོད་རྟེན་དེ་ལ་ཐིམ་པས་མཆོད་
རྟེན་ཉི་ཟླ་དགུ་བསྐོར་དུ་མཚན་གསོལ། དེ་ནས་ཚུར་འོང་ལམ་ཁའི་བྲག་
ཕུག་དེར། ཆོས་རྗེ་རོལ་པའི་རྡོ་རྗེ་བསམ་གཏན་གྱི་ཏིང་ངེ་འཛིན་ལ་
བཞུགས་པས་མཁའ་འགྲོའི་སྨན་མོས་དངོས་གྲུབ་ཕུལ་བས་ཆོས་རྗེ་ཤིན་
ཏུ་དགྱེས་ཏེ། མ་རྨོས་ཀྱི་ལོ་ཏོག་ལྡེམས་སེ་ལྡེམ། །བྱ་བྱིའུའི་གསུང་སྙན་
སྐྱུ་རུ་རུ།། ཞེས་གསུངས་ནས་བྲག་ཕུག་དེར་ཏིང་ངེ་འཛིན་ཕུག་ཏུ་
མཚན་གསོལ། དེ་ནས་སྨན་མོ་ལ་རྩེར་ཕེབས་པ་དང་། གཞི་བདག་སྒམ་
བུ་ལྷ་རྗེ་རྟ་དཀར་པོ་གཅིག་ལ་འཆིབས་ནས་ཇ་དངུལ་དམ་གང་བཟུང་
ནས་ལ་ཁར་བསུ་བ་མཛད། དེར་ཇ་དྲངས་ཏེ། སྐྱེས་བུ་ཆེན་པོ་བྱོན་པ་
ལགས་སམ། འོ་མ་རྒྱལ་ལམ། ཅེས་སྙུང་དྲི་བར་མཛད་དོ། དེར་ཆོས་
རྗེས། ལུང་པ་དངུལ་གཞོང་མར་ཁུས་བསྐང་བ་ལྟར་གཟིགས། གཡས་
རི་རྒྱལ་པོ་གདན་ལ་བཞུགས་པ་འདྲ་བ་ལ་འཇམ་དཔལ་གྱི་ལྷ་གསུམ་
བརྒྱ། གཡོན་རི་བཙུན་མོའི་ཐུ་བ་བཟེད་པ་འདྲ་བ་ལ་ཇོ་བོ་བཅུ་གཅིག་

ཞལ་གྱི་ཞིང་ཁམས། མདུན་རི་རིན་ཆེན་སྤུངས་པ་འདྲ་བ་ལ་བདེ་མཆོག་
ལྷ་ལྔ་དང་ཕག་མོ་ལྷ་ལྔ། རྒྱབ་རི་དར་དཀར་གྱི་ཡོལ་བ་འདྲ་བ་ལ་ཁྲག་
འཐུང་རིགས་ལྔ་དང་བསྐལ་བཟང་སངས་རྒྱས་སྟོང་རྩ་གཉིས། གངས་
པདྨའི་འདབ་མ་འདྲ་བ་ལ་སྤྱན་རས་གཟིགས་ཀྱི་སྟོང་སྐུ། དེའི་གཙོ་བོ་ལ་
ཇོ་བོ་རིགས་གསུམ་མགོན་པོ། གཞན་ཡང་ལྷ་མོ་ཆུ་ཡི་ཞལ་ཁེབས་ཅན།
ཁྲ་རིང་སྟག་མོ་ཐུར་དུ་རྒྱུག་པ་འདྲ་བ། ཁྱུང་རྫོང་བྱ་ནམ་མཁའ་ལ་ལྡིང་བ་
འདྲ་བ། ཕྱི་གླིང་བཞི་རི་རབ་ཀྱི་ཚུལ་དུ་ཡོད་པ་ནང་ཕོ་བྲང་གླིང་དགུའི་
ཚུལ་དུ་གཟིགས་པའོ།། དེར་གྲྭ་པ་རྣམས་ཀྱིས་མ་གི་ན་མཚོ་ཆེན་པོ་
གཅིག་འདུག་བྱས་པས། ཆོས་རྗེའི་ཞལ་ནས་མཚོ་མི་འདུག་གསང་
སྔགས་ཀྱི་དཀྱིལ་འཁོར་ཞིག་འདུག་གསུངས། དེ་ནས་ཤར་ཕྱོགས་
གཏོར་ལམ་དྲུང་དུ་ཕྱག་ཕེབས་པ་དང་། མདུན་གྱི་ཕོ་བྲང་ཆེན་པོ་འདི་
ཉིད་འཇའ་དང་འོད་ཀྱི་གུར་ཁང་རབ་ཏུ་འབར་བའི་དབུས་སུ་བདེ་མཆོག་
གི་ལྷ་དྲུག་བཅུ་རྩ་གཉིས་ལ་སོགས་པ་གཟིགས། སྐབས་དེར་ཆོས་རྗེ་
རོལ་པའི་རྡོ་རྗེ་དཔོན་སློབ་དང་རས་དཀར་བ་ཐུགས་རྗེ་རྒྱལ་མཚན་
རྣམས་ཀྱིས་མཚོ་དཀར་འདི་ཉིད་ཀྱི་གཟིགས་སྣང་ཐམས་ཅད་གཏན་ལ་

ཕབས།། དེ་ཡང་། ཐོག་མར་གཟིམ་ཁང་གི་གོང་དུ་བྲག་ས་ནས་སྐྱེས་པ་
འདྲ་བ་ལ། ཕག་མོ་མཁའ་སྤྱོད་མའི་སྐུ་གཟིགས། དེའི་མདུན་དེར་མཁའ་
འགྲོའི་དུར་ཁྲོད་ཡོད། ༼དེར་ཆབ་ལམ།༽ དེའི་གོང་དེར་སྒོ་སྲུང་ཤ་བ་
ར་མགོའི་སྐུ་དང་ཕོ་བྲང་གཟིགས། དེ་ནས་ཡར་འོང་པའི་ལམ་གྱི་བྲག་
གོང་འོག་གཉིས་དེ་སྒོ་སྲུང་གཡག་གདོང་ཅན་དུ་གཟིགས། དེ་ནས་ཡར་
འོང་ཆོས་འབྱུང་ཐང་གི་གུར་དེར་ཆུ་ཨ་ཡིག་གི་ཚུལ་དུ་འབབ་པ་ཡོད།
ཐང་དེ་ཕག་མོའི་དཀྱིལ་འཁོར་དུ་གཟིགས། དེའི་འགྲམ་དེར་རྣལ་
འབྱོར་ཡེ་ཤེས་དབང་ཕྱུག་གི་ཞབས་རྗེས་ཡོད། དེའི་གོང་ཆུ་འགྲམ་གྱི་
ཕོང་རྡོག་གཉིས་དེ་བདེ་ཆོག་ཡབ་ཡུམ་དུ་གཟིགས། དེའི་གོང་ནས་
ཡར་བལྟས་པས། གཡོན་ཕྱོགས་ཀྱི་ཆུ་འཆར་དེ་ཀརྨ་པ་རོལ་པའི་རྡོ་
རྗེས་དཔལ་ལྡན་ལྷ་མོར་ཆུའི་ཞལ་ཁེབས་གྱི་ཚུལ་དུ་གཟིགས། ཁྱུང་རྫོང་
རྒྱབ་ཀྱི་གཡས་རི་མཐོ་བ་ལ། རྡོ་རྗེ་འཆང་ལ་ཟུང་འཇུག་བརྒྱུད་རིམ་
གྱིས་བསྐོར་བ། དེ་ལ་རྗེ་བཙུན་དབང་ཕྱུག་རྡོ་རྗེས་རྡོ་རྗེ་འཆང་ལ་གྲུབ་
ཐོབ་བརྒྱད་ཅུས་བསྐོར་བ་ཞལ་གཟིགས། དེའི་ཆུ་འཆར་མདུན་དུ་ཆོས་
རྗེ་དཔའ་བོའི་བཀྲིས་སྒང་ཞེས་བྱ་བ་ཡིན། ནམ་མཁའ་རྫོང་གི་གཡས་སུ་

མཆོད་པའི་ལྷ་མོ་ལྔ། པཎ་ཆེན་བཱི་མ་མི་ཏྲཱ། རིག་འཛིན་དགའ་རབ་རྡོ་རྗེ།
བྲམ་ཟེ་དྲི་མེད་སྙིང་པོ། གུ་རུ་གསང་འདུས་ཡབ་ཡུམ་རྣམས་གཟིགས།
རྗེ་བཙུན་དབང་ཕྱུག་རྡོ་རྗེས་རྡོ་རྗེ་འཆང་ལ་བཀའ་བཞི་བརྒྱུད་པའི་བླ་
མས་བསྐོར་བ་ཞལ་གཟིགས། དེའི་སྒང་དེར་ཨོ་རྒྱན་གཙོ་འཁོར་གསུམ་
པའི་སྐུ་གཟིགས། དེའི་ཚུར་ངོས་ན་དཔལ་གསང་བ་འདུས་པ་གཟིགས།
ཀརྨ་པ་རོལ་པའི་རྡོ་རྗེས་ཁྱུང་རྫོང་རྒྱབ་ཏུ་ཏཻ་ལོ་མཆེད་བཞིའི་སྐུ་
གཟིགས། དེའི་གཡས་སུ་རྒྱལ་བ་བྱམས་པ་བྲམ་ཟེའི་ཚུལ་དུ་ཞལ་
གཟིགས། དཔའ་བོ་གཙུག་ལག་འཕྲེང་བས། བཀྲིས་སྒང་ཞེས་བྱ་བ་
ཡི། །གཡས་ངོས་ཆུ་རྒྱུན་འབབ་པའི་མགོ །བྲག་གི་ངོས་ལ་སྤྱན་རས་
གཟིགས། །བྱམས་པ་དང་བཅས་རབ་ཏུ་བཀྲ། །དེ་ངོས་ཆུ་རྒྱུན་འབབ་པ་
ཡི། །འབྲེལ་ཚད་སྐྱེ་འགྲོའི་སྡུག་བསྔལ་སེལ།། ཞེས་གསུངས། རྗེ་བཙུན་
དབང་ཕྱུག་རྡོ་རྗེས་ཁྱུང་རྫོང་རྒྱབ་ཏུ་གཡས་སུ་སྤྱན་རས་གཟིགས་ཀྱི་སྐུ།
གཞུང་དུ་སྒྲོལ་མ་སྔོན་མའི་ཕོ་བྲང༌། ལྷོ་ཇོ་དྲུང་དཀོན་མཆོག་བསྟན་
འཛིན་གྱིས་རྗེ་བཙུན་སྒྲོལ་མ་ཞལ་གཟིགས། གཡོན་དུ་རྒྱལ་བ་བྱམས་
པའི་སྐུ་གཟིགས། དེའི་གཡོན་ཟུར་དུ་གྲུབ་ཆེན་ཀུ་ཀུ་རི་པ་ཡབ་ཡུམ་

རྣམས་གཟིགས། དེ་ནས་ཡར་ཕྱིན་པའི་བཀྲིས་སྒང་གི་འོག་ཏུ་ཞྭ་
དམར་བ་དྲུག་པའི་སྒོ་སྲུང་མཁའ་འགྲོ་སྤྲུལ་གདོང་ཅན་ཞལ་གཟིགས།
དེའི་ཟམ་གོང་འོག་གི་ཕོང་རྡོག་གཉིས་དེ་སྒོ་སྲུང་སེང་གེ་ཕོ་མོར་
གཟིགས། བཞུགས་ཁྲི་འདི་ནི་ཀརྨ་པ་མི་བསྐྱོད་རྡོ་རྗེས་ཙ་རི་གསར་
མ་རོང་གསུམ་གྱི་གནས་རྣམས་ལུང་བསྟན་ཅིང་འདུལ་བྱ་སྨིན་གྲོལ་
དུ་མཛད་པའི་བཞུགས་ཁྲི་བྱིན་རླབས་ཅན་ཡིན་ནོ།།
སྒྲུབ་ཕུག་ཆེན་པོ་པདྨ་ཁྱུང་རྫོང་། འདི་ཡང་སྔོན་གྱི་དུས་སུ་ཨོ་རྒྱན་གྱི་
མཁན་པོ་པདྨ་འབྱུང་གནས་དེ་ཉིད་ཀྱིས་ས་བདག་གི་ཁ་གནོན་དུ་ཁྱུང་
སྒྲུབ་ནས་ཟླ་བ་དྲུག་གི་བར་སྐུ་མཚམས་མཛད་པས་བྱ་ཁྱུང་གི་ཞལ་
གཟིགས། ད་ལྟའང་བྲག་གི་ངོས་ལ་བྱ་ཁྱུང་གསལ་བར་ཡོད། སློབ་དཔོན་
གྱིས་མཚོ་རྒྱལ་མ་ཁྱེད་ཀྱིས་མཚོ་དུང་དཀར་གཡས་སུ་འཁྱིལ་བ་འདྲ་བ་
མ་གི་ནས་རྡེའུ་གཉིས་ལོངས་ཤོག་དེ་དག་ཀོང་གི་ཁ་ནོན་ལ་མ་བཞག་ན་
སེམས་ཅན་ལ་བདེ་སྐྱིད་མི་འབྱུང་ངོ་གསུངས་སོ།། དེའི་རྗེས་ཀརྨ་པ་
ཆོས་རྗེ་རོལ་པའི་རྡོ་རྗེ་ནས་ཉེ་བར་བཟུང་ཞྭ་དམར་ནག་རིམ་པ་ལྟར་
ཞབས་ཀྱིས་བཅགས་ཤིང་གསང་སྔགས་ཟབ་མོའི་བསྙེན་སྒྲུབ་མང་དུ་

མཛད་པའི་སྒྲུབ་ཕུག་ཁྱད་པར་ཅན་ཞིག་ཡིན་ནོ།། དེ་ནས་མར་འོང་ས་
ནས་ཡར་བལྟས་པའི་བྲག་དཀར་ལམ་པ་གཉིས་དེ། ཆོས་རྗེ་རོལ་པའི་རྡོ་
རྗེས་བྱམས་པ་དང་འཇམ་དབྱངས་གཉིས་ཆོས་ཀྱི་བགྲོ་གླེང་མཛད་པའི་
ཚུལ་དུ་གཟིགས། དེའི་སྟོད་ཀྱི་རི་དེར་རྗེ་འབྲུག་པ་ཆོས་ཀྱི་རྒྱ་མཚོས་
མགོན་པོ་བེར་ནག་གི་སྐུ་ཤིན་ཏུ་གསལ་བར་གཟིགས། དེའི་སྟོད་ན་ཆོས་
རྗེ་རཏྣ་བྷ་དྲས། མར་པས་མི་ལར་དབང་བསྐུར་བའི་ཚུལ་དང་། བདག་
མེད་མས་ཚོགས་འཁོར་བཤམས་པའི་ཚུལ། རྗེ་མར་པས་མི་ལ་བརྡུང་
བའི་ཚུལ་སོགས་གཟིགས། དེ་ནས་ཕར་ཕྱིན་པའི་རྫ་ཁྲོད་དེར་ཀརྨ་པ་
ཆོས་དབྱིངས་རྡོ་རྗེའི་སྒྲུབ་ཕུག་ཡོད། དེའི་མདུན་དེར་མཁའ་འགྲོའི་
ཚོགས་གཞོང་ཡོད། དེ་ནས་མར་ཕྱིན་པ་ན་མཚོ་གུར་གྱི་མཚོ་ཆུང་འདི་
ནི། ཨོ་རྒྱན་ལམ་ཡིག་ནས་ཕྱི་ལྟར་ན་རྡོ་རྗེ་གཡུ་སྒྲོན་མའི་བླ་མཚོ། ནང་
ལྟར་ན་ལས་ཀྱི་མཁའ་འགྲོ་མ་རྣམས་ཀྱི་བླ་མཚོ། ཅེས་གསུངས་ཤིང་།
ཀརྨ་པ་རོལ་པའི་རྡོ་རྗེས། མཚོ་འདི་ནི་ནེའུ་ལེའི་རྐྱལ་པར་གཟིགས།
མཚོ་འདི་ཡི་ནང་ན་རྒྱལ་ཆེན་རྣམ་སྲས་གཙོ་འཁོར་དགུ་གཟིགས་པས་
མཚོ་འདིར་ནོར་མཛོད་གླིང་ཞེས་ཀྱང་གྲགས་སོ། རྗེ་བཙུན་དབང་ཕྱུག་

རྡོ་རྗེས་གཡུ་སྒྲོན་མ་ལ་སྨན་མོ་བདུན་གྱིས་བསྐོར་བའི་བླ་མཚོར་
གཟིགས།ཕོང་རྡོག་འདི་ནི་ཆོས་རྗེ་རཏྣ་བྷ་ཏྲས་གཡུ་སྒྲོན་མའི་ཕོ་བྲང་
དང་། གཡུ་སྒྲོན་མ་འབྲུག་ལ་ཆིབས་པའི་སྐུར་གཟིགས། ཕར་ངོས་ཀྱི་
བྲག་མཁར་འདྲ་བ་འདི་རྣམ་པར་རྒྱལ་བའི་ཁང་བཟང་དུ་གཟིགས། དེ་
ནས་ཕར་ཕྱིན་ཡར་བལྟས་པའི་ལྡེབས་དེར་ཆོས་རྗེ་རོལ་པའི་རྡོ་རྗེས་
བྱམས་པ་སེར་པོའི་སྐུ་གཟིགས། ཡར་བལྟས་པའི་སྦུག་ཆུ་འབབ་ས་དེར་
མགོན་པོ་ཏྲག་ཤད་ཀྱི་ཕོ་བྲང་གཟིགས། དེའི་གཡོན་ངོས་ན་རྗེ་བཙུན་
དབང་ཕྱུག་རྡོ་རྗེས་གཙུག་གཏོར་དཀར་མོའི་སྐུ་གཟིགས། དེའི་ཚུར་ངོས་
ན་སྒམ་པོ་པ་ཆོས་ཀྱི་རྒྱལ་མཚན་གྱིས་བཅུ་གཅིག་ཞལ་གྱི་སྐུ་གཟིགས།
གཏེར་སྟོན་གུ་རུ་ཆོས་དབང་གིས་རིག་འཛིན་རྒོད་ཀྱི་ལྡེམ་འཕྲུ་ཅན་
དང་། ཨོ་རྒྱན་ཆེན་པོའི་མཚན་ཅན་དང་། གྲུབ་ཐོབ་བིར་ཝཱ་པ་ནམ་མཁར་
ཕུར་བ་གཟིགས། དེར་རྗེ་བཙུན་དབང་ཕྱུག་རྡོ་རྗེས་སྤྱན་རས་གཟིགས་
སེམས་ཉིད་ངལ་གསོ་དང་ཆོས་སྐུ་ཀུན་བཟང་ཡབ་ཡུམ་རྣམས་གཟིགས།
དེ་ནས་ཕར་ཕྱིན་པ་ན་རྒྱ་གར་ནག་པོ་སྤྱོད་པ་དང་ཌོ་བྷི་ཧེ་རུ་ཀ་གཉིས་
ཀྱིས་རྫུ་འཕྲུལ་གྱི་བཀོད་པ་བསྟན་པ་ཡང་ཡོད། དེ་ཉིད་དུ་སྤྱན་རས་

གཟིགས་ཕྱག་སྟོང་སྤྱན་སྟོང་། རྡོ་རྗེ་ཕག་མོའི་སྐུ། མཆོད་གཡག་ཉི་མ་
འཁྱིལ་པའི་ཞབས་རྗེས། མཁའ་འགྲོ་མ་སུ་ཁ་སིདྷི་མཁའ་སྤྱོད་དུ་བྱོན་
པའི་ཞབས་རྗེས་རྣམས་ཡོད། དེར་རྫུ་འཕྲུལ་ཕུག་ཅེས་གྲགས་སོ།། དེ་
ནས་ཕར་ཕྱིན་ཏེ་གདུག་པ་ཀུན་འདུལ་གྱི་བཞུགས་ཁྲི་ནས་ཡར་བལྟས་
པས། ཆོས་རྗེ་མཐོང་བ་དོན་ལྡན་གྱིས་སྨན་ལྷའི་ཕོ་བྲང་དང་། ཞིང་སྐྱོང་
གི་ཕོ་བྲང་། བདེ་མཆོག་ཡབ་ཡུམ་རྣམས་ཞལ་གཟིགས། རྗེ་བཙུན་དབང་
ཕྱུག་རྡོ་རྗེས་ཨོ་རྒྱན་རིན་པོ་ཆེ་དང་། ལོ་ཆེན་བཻ་རོ་ཙ་ན། མཁའ་འགྲོ་ཡེ་
ཤེས་མཚོ་རྒྱལ། མཁས་པ་བཱི་མ་མི་ཏྲཱ་བཞི་ཞལ་གཟིགས། ཆོས་རྗེ་
དཔའ་བོས་ཕག་མོ་མཁའ་སྤྱོད་མའི་སྐུ་གཟིགས། རྗེ་འབྲུག་པ་རྒྱལ་
དབང་ཀུན་དགའ་དཔལ་འབྱོར་གྱིས་ས་ར་ཧ་ལ་གྲུབ་ཆེན་བརྒྱད་བཅུས་
བསྐོར་བ་ཞལ་གཟིགས། ཀརྨ་པ་རོལ་པའི་རྡོ་རྗེས་ལས་མཁན་བམ་རོ་
ཕོ་མོ་ཡང་གཟིགས་སོ།།
༼སྐབས་འདིར་མཚོ་མཆོད་འབུལ་བར་བྱའོ།༽ མཚོ་མཆོད་འབུལ་བའི་
དམིགས་པ་འདི་ལྟར་མཛད་པར་ཞུ། མདུན་གྱི་ཕོ་བྲང་ཆེན་པོ་འདི་ཉིད་
འཇའ་དང་འོད་ཀྱི་གུར་ཁང་ཆེན་པོ་རབ་ཏུ་འབར་བའི་དབུས་སུ་པཾ་ལས་

པདྨའི་སྡོང་པོ་འདབ་མ་སྟོང་ལྡན་ལོ་འདབ་ཕྱོགས་བཅུར་རྒྱས་པ། དེའི་
སྟེང་དུ་ཉི་མ་དང་ཟླ་བའི་གདན་གྱི་སྟེང་དུ་། བཅོམ་ལྡན་འདས་འཁོར་ལོ་
བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་ཡུམ་དང་ཐབ་
ཅིག་པ། དེའི་ཕྱི་རོལ་དུ་སྙིང་པོའི་རྣལ་འབྱོར་མ་བཞི། དེའི་ཕྱི་རོལ་དུ་
ཐུགས་ཀྱི་འཁོར་ལོ་སྔོན་པོ། གསུང་གི་འཁོར་ལོ་དམར་པོ། སྐུའི་འཁོར་
ལོ་དཀར་པོ། དམ་ཚིག་གི་འཁོར་ལོ་སྣ་ཚོགས་གསལ་བའི་སྟེང་གི་ཆ་ལ་
བཀའ་བརྒྱུད་ཀྱི་བླ་མ། བར་གྱི་ཆ་ལ་ཡི་དམ་རྒྱུད་སྡེ་བཞི་ཡི་ལྷ་ཚོགས།
སྨད་ཀྱི་ཆ་ལ་ཆོས་སྐྱོང་སྲུང་མ། གཞན་ཡང་དཔའ་བོ་མཁའ་འགྲོ་སྤྲིན་
འཕུང་གཏིབ་པ་ལྟར་བཞུགས་པར་བསྒོམ་ལ། དེ་དག་གིས་མདུན་དུ་
མཚོ་མཆོད་འབུལ་བའི་རྒྱུ་འདི་ཉིད་རིན་པོ་ཆེ་སྣ་ཚོགས་ལས་གྲུབ་པ་ལྷ་
དང་མིའི་དཔལ་འབྱོར་ཐམས་ཅད་འབུལ་སྙམ་པའི་མོས་པ་མཛོད་ཅིག
ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། །རི་རབ་གླིང་བཞི་ཉི་ཟླས་
བརྒྱན་པ་འདི། །སངས་རྒྱས་ཞིང་ལ་དམིགས་ཏེ་ཕུལ་བ་ཡིས། །འགྲོ་
ཀུན་རྣམ་དག་ཞིང་ལ་སྤྱོད་པར་ཤོག གུ་རུ་རཏྣ་མནྜ་ལ་པུ་ཛཱ་མེ་གྷ་ས་
མུ་དྲ་སྥ་ར་ཎ་ས་མ་ཡེ་ཨཱཿཧཱུཾ། །ཞེས་ཕུལ། མཚོ་མཆོད་ཕུལ་བའི་དགེ་བ་

ལ་བརྟེན་ནས། སྤྱིར་སངས་རྒྱས་བཅོམ་ལྡན་འདས་ཀྱི་བསྟན་པའི་སྙིང་
པོ་ཕྱོགས་དུས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་
གྱུར་ཅིག ཁྱད་པར་དུ་བསྟན་འཛིན་གྱི་སྐྱེས་བུ་དམ་པ་རྒྱལ་བ་ཀརྨ་པ་
ཡབ་སྲས་བརྒྱུད་པ་དང་བཅས་པ་ཐམས་ཅད་ཀྱི་སྐུ་ཁམས་བཟང་ཞིང་སྐུ་
ཚེ་རིང་བ་དང་རྣམ་དཀར་འཕྲིན་ལས་ཕྱོགས་ཐམས་ཅད་དུ་དར་ཞིང་
རྒྱས་ལ་ཡུན་རིང་དུ་གནས་པར་གྱུར་ཅིག སེམས་ཅན་ཐམས་ཅད་ལ་
བདེ་སྐྱིད་ཀྱི་དཔལ་ཕུན་སུམ་ཚོགས་པ་འབྱུང་བར་གྱུར་ཅིག འཇིག་
རྟེན་ཁམས་སུ་ཆར་ཆུ་དུས་སུ་འབབས་པ་དང༌། ལོ་ཕྱུགས་རྟག་ཏུ་
ལེགས་པ་དང་། དམག་འཁྲུག་མུ་གེ་ཐམས་ཅད་མྱུར་དུ་ཞི་བར་གྱུར་ཅིག
བདག་ཅག་འདིར་འདུས་ཞིང་ཚོགས་པ་འདི་རྣམས་ཀྱི་འགལ་རྐྱེན་བར་
གཅོད་ཞི་ནས་མཆོག་དང་ཐུན་མོང་དངོས་གྲུབ་མྱུར་དུ་ཐོབ་པར་གྱུར་
ཅིག ཅེས་དང་། རང་རང་ནས་གང་ཤེས་ཀྱི་སྨོན་ལམ་ཡང་རྒྱས་པར་གདབ་པར་བྱ།
དེ་ནས་ཕར་ཕྱིན་པ་ན་ཆོས་རྗེ་རོལ་པའི་རྡོ་རྗེས། དག་པ་ཤྲཱིའི་ཕྱོགས་
བཞི་ལ་རྡོ་རྗེའི་ཀ་བ་རེ་རེ། སེང་གེའི་ཁྲི་རེ་རེ། མི་འགྱུར་བའི་གཟེར་རེ་
རེ། ཐང་ཆེན་པོ་རེ་རེ། ཆུ་ཆེན་པོ་རེ་རེ། མཆོད་རྟེན་ཆེན་པོ་རེ་རེ། སེང་

གེའི་ཁྲི་དང་རྡོ་རྗེའི་ཀ་བ་ཡང་གཟིགས། གཏེར་སྟོན་རཏྣ་གླིང་པས་ཆོས་
རྒྱལ་སྲོང་བཙན་སྒམ་པོ་ལ་རྒྱ་བཟའ་དང་བལ་བཟའ་གཉིས་ཀྱིས་ན་
བཟའ་གསོལ་བའི་ཚུལ་དང་། རྒྱལ་པོའི་དབུ་ཐོག་ལ་གསེར་གྱི་བྱ་ཁྱུང་
ལྡིང་བའི་ཚུལ་གཟིགས། ཆོས་རྗེ་རོལ་པའི་རྡོ་རྗེས་རས་ཆེན་གྱི་རས་
ཆུང་ལ་དབང་བསྐུར་བའི་ཚུལ་དང་སྒྲོལ་མའི་ཕོ་བྲང་གཟིགས། རྗེ་བཙུན་
དབང་ཕྱུག་རྡོ་རྗེས་རྡོ་རྗེ་འཆང་ལ་བརྒྱུད་པའི་བླ་མས་རིམ་ཀྱིས་བསྐོར་
བ་དང་། མི་གཡོ་བ་དཀར་པོ། གཞི་བདག་སྒམ་པོ་ལྷ་རྗེ་ཕྱག་གཡས་
མདུང་དར་དཀར་པོ་ནམ་མཁར་འཕྱར་བའི་སྐུ་གཟིགས། ཆོས་རྗེ་དཔའ་
བོ་གཙུག་ལག་འཕྲེང་བས། འོག་ན་རྟ་མཆོག་ཉལ་འདྲའི་སྟེང་། །ཡེ་ཤེས་
མགོན་པོ་བེར་ནག་ཅན། །བསྟན་པ་སྲུང་བའི་ལས་མཛད་བཞུགས།།
ཞེས་གསུངས་པ་དང༌། ཆོས་རྗེ་རཏྣ་བྷ་ཏྲས་སྤྱན་རས་གཟིགས་བཅུ་
གཅིག་ཞལ་དང་། མཁན་ཆེན་བྷོ་དྷི་ས་ཏྭ་དཔོན་སློབ་རྣམས་ཞལ་
གཟིགས། ཀརྨ་པ་རོལ་པའི་རྡོ་རྗེས། རྣམ་ཐོས་སྲས་དྲི་ཟ་ཟུར་ཕུད་ལྔ་
པའི་ཕོ་བྲང་ཞལ་གཟིགས། དེ་ཡང་སྔོན་གྱི་དུས་སུ་ཨོ་རྒྱན་ལམ་ཡིག་
ནས། བྱང་ཤར་ན་དྲང་སྲོང་དམོད་པ་དོར་བའི་གནས་ཞེས་བྱ་བ་རྣམ་

ཐོས་སྲས་དྲི་ཟ་ཟུར་ཕུད་ལྔ་པའི་གནས་ཡིན་ཏེ་ལོངས་སྤྱོད་ཀྱི་དངོས་
གྲུབ་དེར་ཞུས་གསུངས་སོ། དེ་ནས་ཕར་ཕྱིན་ཏེ་མི་འགྱུར་ཆོས་འཁོར་
ལྷུན་པོའི་བཞུགས་ཁྲི་ནས་ཡར་བལྟས་པ་ན། གཏེར་སྟོན་རཏྣ་གླིང་པས་རྟ་
མགྲིན་དབུ་དགུ་ཕྱག་བཅོ་བརྒྱད་པ་རྟ་སྐད་ཕྱོགས་བཅུར་སྒྲོགས་པ་ཞལ་
གཟིགས། ཆོས་རྗེ་རོལ་པའི་རྡོ་རྗེས་རྡོ་རྗེ་སེམས་དཔའ་ཡབ་ཡུམ་ཞལ་
གཟིགས། དག་པ་ཤྲཱིའི་ངོས་ལ་རྗེ་བཙུན་དབང་ཕྱུག་རྡོ་རྗེས་བྱང་ཆུབ་
ཆེན་པོའི་མཆོད་རྟེན་གཟིགས། དེ་ནས་ཕར་ཕྱིན་ཕྱག་འཚལ་སྒང་ནས་
ཡར་བལྟས་པས། ཆོས་རྗེ་རོལ་པའི་རྡོ་རྗེས་བྱམས་པ་མཆེད་བཞིའི་
སྐུ་གཟིགས། རྗེ་བཙུན་དབང་ཕྱུག་རྡོ་རྗེས་ཚེ་དཔག་མེད་དང་རྟ་མགྲིན་
གྱི་སྐུ་གཟིགས། ཆོས་རྗེ་མཐོང་བ་དོན་ལྡན་གྱིས་ཁྱུང་རྫོང་གི་རི་རྩེར་
བྱམས་པ་ཀླུ་ཤིང་འཛིན་པ་ལ་འཕགས་པའི་གནས་བརྟན་བཅུ་དྲུག་གིས་
བསྐོར་བ་ཞལ་གཟིགས། བང་རིམ་འོག་མ་ལ་ཨོ་རྒྱན་རིན་པོ་ཆེར་གུ་རུ་
མཚན་བརྒྱད་ཀྱིས་བསྐོར་བ་ཞལ་གཟིགས། དེའི་གཡོན་དུ་ཞྭ་དམར་
ཆོས་ཀྱི་གྲགས་པས་རྟ་མགྲིན་ཞལ་གསུམ་ཕྱག་དྲུག་པའི་སྐུ་གཟིགས།
སྨན་མོ་ལ་ཡི་རི་འབུར་ལྔ་དེ་རྒྱལ་བ་རིགས་ལྔར་ཞལ་གཟིགས། ཆོས་རྗེ་

རོལ་པའི་རྡོ་རྗེས་རི་གླང་པོ་ཆེའི་མཆེ་བ་འདྲ་བ་ལ་སངས་རྒྱས་རབ་
བདུན་གཟིགས། རྗེ་གཙུག་ལག་འཕྲེང་བས་ཐུབ་པ་གྲོང་ཁྱེར་མ་འཕགས་
པ་ཀུན་དགའ་བོ་དང་བཅས་པ་དང་། ཕུར་པ་རྡོ་རྗེ་གཞོན་ནུ་ཡུམ་དང་
བཅས་པ་གཟིགས། དེའི་གོང་ཕྱོགས་དེར་བྲག་གི་ལྡེབས་ལ་ཆོས་རྗེ་
རོལ་པའི་རྡོ་རྗེས་གདུང་མ་འདྲུད་པའི་རྗེས་དང་ཞབས་རྗེས་ཀྱང་ཡོད།
དེའི་ཕུ་ན་སངས་རྒྱས་གཉན་པ་ཆེན་པོའི་སྒྲུབ་ཕུག་ཡོད་དོ།། གཏེར་སྟོན་
རཏྣ་གླིང་པས་ཁྱུང་རྫོང་གོང་ནུབ་ཟུར་ནས་མཆོད་རྟེན་དབྱིབས་སུ་ཡོད་
པའི་བང་རིམ་འོག་མའི་མགོ་ནས། ཐུགས་རྗེ་ཆེན་པོ་ཁ་སར་པ་ཎི་
བཞུགས་པ་དང་། དེའི་གཡོན་དུ་གྲུབ་ཆེན་ས་ར་ཧ་དང་། དེའི་འོག་རྒྱལ་
པོ་ཨིནྜ་བྷོ་ཏི་ལ་འོག་ནས་ལྷ་མོ་བཞི་ཡིས་མཆོད་པ་འབུལ་ཚུལ། དེའི་
གཡོན་སྒྲོལ་མ་དཀར་མོ། དེའི་གཡོན་ལྷ་ལྕམ་མནྡྷ་ར་བ། དེའི་གཡོན་ཨོ་
རྒྱན་ཆེན་པོ་བཞུགས། དེའི་གཡོན་མ་ཅིག་ཡེ་ཤེས་མཚོ་རྒྱལ། དེའི་
གཡོན་རིག་འཛིན་དགའ་རབ་རྡོ་རྗེ། དེའི་གཡོན་བཱི་མ་མི་ཏཱ་དང་དྲི་མེད་
སྙིང་པོ། དེའི་གཡོན་བཅུ་གཅིག་ཞལ་དང་ལྷ་མོ་བཞི། དེའི་གཡོན་ཆོས་
རྒྱལ་སྲོང་བཙན་སྒམ་པོ་དང་བཙུན་མོ་གཉིས། དེའི་གཡོན་བདུད་མགོན་

སེང་གདོང་ཡབ་ཡུམ། དེའི་གཡོན་སྔགས་སྲུང་སྤྱང་ཁྱེར་མ། དེའི་གཡོན་
བམ་རོ་ཕོ་མོ་གཏོར་འཁྱེར་གཉིས། དེའི་གཡོན་གནོད་སྦྱིན་གང་བཟང།
དེའི་གཡོན་ལྷ་མོ་ནོར་རྒྱུན་མ་བཅས་གཟིགས།།
བང་རིམ་བར་མའི་གཟིགས་སྣང་། གཙོ་བོར་ཐུགས་རྗེ་ཆེན་པོ་ཕྱག་བཞི་
གཙོ་འཁོར་གསུམ། རྟ་མགྲིན་དབུ་དགུ་ཕྱག་བཅོ་བརྒྱད་པ་གཟིགས།
དེའི་གཡོན་ལྷ་མོ་དབྱངས་ཅན་མ། དེའི་གཡོན་སྒྲོལ་མ་དཀར་མོ། དེའི་
གཡོན་སྒྲོལ་མ་སྔོན་མོ། དེའི་གཡོན་ལྷ་མོ་འོད་ཟེར་ཅན། དེའི་གཡོན་ལྷ་
མོ་ཁྲོ་གཉེར་ཅན། དེའི་གཡོན་ཡི་གེ་ཨ་ཡི་རང་བྱོན་དང་ཡིག་བདུན་རང་
བྱོན། དེའི་གཡོན་མཆོད་རྟེན་རྒྱ་གར་མ། མ་ཎི་བརྒྱ་རྩ་བརྒྱད། དེའི་
གཡོན་རྡོ་རྗེ་འཇིགས་བྱེད། དེའི་གཡོན་རྣམ་རྒྱལ་ཁང་བཟང་ལྷ་ཡི་བུ་མོ་
བཅས་གཟིགས། དེ་ནས་བང་རིམ་གོང་མའི་ནུབ་ཟུར་ནས་གཙོ་བོར་
བྱམས་པ་ཀླུ་ཤིང་རིལ་པ་སྤྱི་བླུགས་བསྣམས་པ། སངས་རྒྱས་རབ་
བདུན་དང་གནས་བརྟན་བཅུ་དྲུག་བཅས་གཟིགས། དེའི་སྟེང་ཚེ་དཔག་
མེད་བཞེངས་པའི་ཐུགས་ཀར་ཚེ་བུམ་བསྣམས་པ་གསལ་བར་གཟིགས།
དེའི་གཡོན་གྲུབ་ཆེན་བིར་ཝ་པ་དང་མཁའ་འགྲོ་སུ་ཀ་སིདྷིས་ཚེ་བུམ་

འཛིན་ནས་གྲུབ་ཆེན་ཉིད་ལ་འདྲེན་པའི་ཚུལ་དང༌། དེའི་གཡོན་ཕྱོགས་
ཌོ་བཱི་ཧེ་རུ་ཀ་སྟག་ལ་ཆིབས་པ་གཟིགས། དེའི་གཡོན་གྲུབ་ཐོབ་ནག་པོ་
སྤྱོད་པ་རྣམས་གསལ་བར་གཟིགས་སོ།། རི་བོ་ཆེན་པོ་ཨ་ཝ་དྷུ་ཏིའི་
གཟིགས་སྣང་། དེ་ཡང་རྒྱུད་ལས། བྱིན་རླབས་མཐར་ཕྱིན་འདོད་པ་དང་།
དངོས་གྲུབ་རྣམ་གཉིས་ཐོབ་འདོད་ན། ཨ་ཝ་དྷུ་ཏིའི་ནང་དུ་སྤྱོད། །ཚེ་
གཅིག་སངས་རྒྱས་ཐོབ་པར་འགྱུར།། ཅེས་གསུངས་པ་དང་། རི་བོ་ཆེན་
པོ་ཨ་མ་ར་དྷུ་ཏི་ཞེས་བྱ་བ་མཁའ་འགྲོ་མ་གསང་བ་བླ་ན་མེད་པའི་གནས་
འདི་ལ་འཇུག་པ། ནང་སྒོ་བཞི་ནི། ཤར་སྒོ་གླང་གོང་ལ་བལྟ། སྒོ་སྲུང་ཁྲོ་
བོ་མི་གཡོ་མགོན་པོས་བྱེད། ལྷོ་སྒོ་ཀློ་བོ་ལ་བལྟས་ཤིང་སྒོ་སྲུང་ལྷོ་བཙན་
ནག་པོས་བྱེད། ཀློ་བོ་ཡི་རོང་ན་ཡོད་དེ། སྐྱེམས་གཡག་བྲག་ལ་འཛེག་
འདྲ་ཡོད། །སྦྲུལ་ནག་ཐུར་དུ་རྒྱུག་འདྲ་ཡོད། །ཕག་རྒོད་མི་རྒོད་འགྲན་
འདྲ་ཡོད། །ཆུ་བོ་རྦ་ཀློང་འཁྲུགས་འདྲ་ཡོད།། ནུབ་སྒོ་སྨྱུག་རི་སྨྱུག་མཁར་
ལ་བལྟས་ཏེ་སྒོ་སྲུང་རྡོ་རྗེ་གཡུ་སྒྲོན་མས་བྱེད། མཚོ་གསུམ་ཧུབ་ཏུ་
འཁོལ་འདྲ་ཡོད། །རི་གསུམ་དགྱེས་སུ་བཙུག་འདྲ་ཡོད།། བྱང་སྒོ་སྐྱེམས་
ལ་བལྟས་ཏེ།། སྒོ་སྲུང་དུང་ལ་སྤུན་གསུམ་གྱིས་བྱེད། སྐྱེམས་ལུང་པ་ནི་

རྟ་རོ་དམར་པོ་ཁ་ཕྱེ་བ་འདྲ་བའི་ཤར་དུ་བྲག་སྲིན་པོ་རོ་བཅིངས་པ་འདྲ་བ་ལ་གནས།
དེ་རྣམས་ལ་ཤ་གཙང་དང་ཁྲག་གཙང་གིས་བརྒྱན་པའི་གཏོར་མ་འབུལ།
དེ་ཡང་གནས་ཁྱད་པར་ཅན་འདི་ནི་རྡོ་རྗེ་འཕྲེད་ལ་བཞག་པ་ལྟ་བུའི་ལྟེ་བ།
རྭ་གཡས་པ་ནི་མ་ཆེན། གཡོན་པ་བཀྲིས་ལྗོངས་ཏེ། དེ་ཡང་མེ་ལྕེ་འབར་
མའི་རྒྱུད་ལས་ཀྱང་། གཡའ་དང་གངས་ཀྱི་ཕ་རོལ་ན། །སྤྲིན་དང་ན་བུན་
ཚུར་རོལ་ན། །ཙ་རི་ཙ་གོང་པརྦ་ཏ། །རྡོ་རྗེ་ཕག་མོས་བྱིན་རླབས་པའི།
ཙ་རི་ཏྲ་ཡེ་ཤེས་ཀྱི་འཁོར་ལོ་དག །རྭ་བ་གཡོན་ནས་ཡོངས་སུ་བསྐོར། །
ཅེས་དང་། ཨོ་རྒྱན་པདྨའི་ཞལ་ནས། ཙ་རི་རྩ་གསུམ་ཚུལ་དུ་ཡོད།། ཅེས་
གསུངས་ཏེ། ཤར་ནུབ་ཀྱི་ཙ་རི་ནི་རོ་རྐྱང་གཉིས། མཚོ་དཀར་ནི་དབུ་
མའི་ཚུལ་ལོ། དེ་ལྟར་གནས་ཐམས་ཐད་ཀྱི་གཙོ་བོ། དངོས་གྲུབ་ཐམས་
ཅད་ཀྱི་འབྱུང་གནས། བྱིན་རླབས་ཐམས་ཅད་ཀྱི་ཆུ་བོ། མཁའ་འགྲོ་
གསང་བ་བླ་ན་མེད་པའི་ཕོ་བྲང་ཀུན་ལས་ཁྱད་པར་དུ་འཕགས་པ་གངས་
རི་ཆེན་པོ་སྒམ་པོ་ལྷ་རྗེ་ཞེས་བྱ་བ། དེ་ལས་དོན་དུ་བཟུང་ན། ཆོས་སྐྱོང་
བའི་རྒྱལ་པོ་དེ་ཡང་ཐུགས་སྒམ་པ་ལྷུན་ཟབ་པ་བྱིན་ཆེ་བ་གོང་ན་གཞན་
མེད་པ་ལྷ་རྗེ་ཞེས་བྱའོ།། རི་བོ་འདི་ནི། ཨོ་རྒྱན་གྱི་སྐད་དུ་ཨེ་ཀ་པ་རི་ཏ།

ཁ་ཆེའི་སྐད་དུ་པུ་ན་ཧ་རི། རྒྱ་གར་ཀྱི་སྐད་དུ་ཨ་མ་ར་དྷུ་ཏི། བོད་ཀྱི་སྐད་
དུ། དག་པ་ཤེལ་གྱི་རི་བོ་ཞེས་བྱ་སྟེ། དེ་ཡང་སྐལ་ལྡན་རྣམས་ཀྱིས་ནི་རི་
དང་ཤེལ་གྱི་མཆོད་རྟེན་ལ་ལྷའི་སྐུ་གཟུགས་དུ་མ་མཐོང་ཡང་ཕལ་པ་
རྣམས་ཀྱི་ནི་སྤྱོད་ཡུལ་དུ་མི་འབྱུང་ངོ་།། དེ་ཡང་ཕྱི་མཆོད་རྟེན་ལ་ནང་
ལྷའི་གཞལ་ཡས་ཁང་སྟེ་མདོ་དང་སྔགས་ཀྱི་ལྷ་ཚོགས་དཔག་ཏུ་མེད་པ་
བཞུགས་སོ།། ཞེས་ཨོ་རྒྱན་ལམ་ཡིག་ཏུ་གསུངས། བཱི་མ་ལའི་ལམ་ཡིག་
ནས་ཀྱང། རི་བོ་ཆེན་པོ་ཨ་མ་ར་ངྷུ་ཏི་ཞེས་བྱ་བ་རྡོ་དང་བོད་ཀྱི་མཚམས་
ན་རི་ཤིན་ཏུ་མཐོ་བ་མཆོད་རྟེན་འདྲ་བ་ལ། ཕྱི་གངས་ཀྱིས་གཡོགས་པ།
ཕྱོགས་བཞི་ནས་མཐོ་བ། དབང་གི་ཆུ་བོ་ཆེན་པོ་བཞི་འབབ་པ། དངོས་
གྲུབ་ཆེན་པོ་བརྒྱད་རྫོགས་པ། དཀྱིལ་འཁོར་ཆེན་པོ་ལྷ་བཅུ་གཉིས་ཀྱིས་
བསྐོར་བ། སངས་རྒྱས་ཀྱི་ཞིང་ཁམས་འབུམ་ཕྲག་དུ་མ་བཞུགས་པ་
ཡོད། དེ་ནི་གནས་དང་ཡུལ་ཐམས་ཅད་ཀྱི་གཙོ་བོ་མཆོག་ཏུ་གྱུར་པའོ།།
དེ་ཡང་རང་བྱུང་བྱིན་རླབས་ཅན་འདི་ཡི་ཕྱོགས་བཞི་མཚམས་བརྒྱད་དུ།
མཁའ་འགྲོ་མའི་གནས་བཞི་དང་གནས་ཕྲན་བཞི། རང་བྱུང་འདི་ཡི་བྱང་
ན་ལས་ཀྱི་མཁའ་འགྲོ་ཁྲུས་བྱེད་པའི་མཚོ་བརྒྱ་རྩ་བརྒྱད་ཡོད་དེ་དེ་དག་

ཀུན་ལའང་དངོས་གྲུབ་རེ་རེ་ཐོབ་པའི་གནས་ཡོད་དོ། དེ་ནས་ཤར་དུ་ཆུ་
བོ་ཆེན་པོ་ཅིག་བརྒལ་བ་ན། མཁའ་འགྲོ་མ་གསང་བའི་གནས་རྡོ་རྗེ་ཕག་
མོའི་བྷ་ག་ནས་རཀྟ་བབ་པ་དང་བྲག་དང་ཕ་བོང་ལ་སོགས་པ་མཁའ་
འགྲོའི་མཚན་མ་འདྲ་བ། ཞི་ཁྲོ་དང་གཤིན་རྗེའི་དུར་ཁྲོད་ལ་སོགས་པ་
ཡོད་དེ་གནས་དེ་ནི་རླུང་སེམས་ཀྱི་དངོས་གྲུབ་ཐོབ་པའི་གནས་ཡིན་ནོ།།
རང་བྱུང་མཆོད་རྟེན་དེའི་ཤར་སྟོད་ན་ལྷའི་དྲང་སྲོང་དམོད་པ་དོར་བའི་
ཁྱིམ་ཞེས་བྱ་བ་མངོན་སྤྱོད་འགྲུབ་པའི་གནས་ཡོད། བྱང་ན་གཤིན་རྗེའི་
མདུང་ཤུལ་བྱ་བའི་གནས་ཡོད་དེ་ལམ་རྩ་རླུང་ཐིག་ལེ་སྒོམ་པའི་གནས་
ཡིན། ཤར་ལྷོ་ན་མཁའ་འགྲོ་མའི་འདུ་ཁང་བྱ་བ་ལ་མ་མོའི་གནས་ཡོད་དེ་
ལས་ཀྱི་ཕྱག་རྒྱ་ལ་བརྟེན་ནས་བདེ་སྟོང་འགྲུབ་པའི་གནས་ཡིན། ལྷོ་ན་
མཛེས་བྱེད་ཀྱི་མཚལ་ཞེས་བྱ་བ་ཡོད་དེ་ཁམས་གསུམ་དབང་འདུས་
སྒྲུབ་པའི་གནས་ཡིན། ལྷོ་ནུབ་ཏུ་དྲེགས་པ་ཚར་གསུམ་བྱ་བ་དཔའ་བོ་
འདུ་བའི་གནས་ཡོད་དེ་མངོན་ཤེས་དང་རྫུ་འཕྲུལ་སྒྲུབ་པའི་གནས་ཡིན།
ནུབ་ན་ཙ་རི་ཞེས་བྱ་བ་མཁའ་སྤྱོད་ཀྱི་གནས་ཡོད་དེ་རྣམ་པར་མི་རྟོག་པ་
སྒོམ་ཞིང་མཆོག་གི་དངོས་གྲུབ་ཐོབ་པའི་གནས་ཡིན། ནུབ་བྱང་ན་ཤིང་

གི་ལྷ་མོ་སྐྲ་ཁྲུ་བའི་གནས་བྱ་བ་ཐང་བདེ་ལ་ཡིད་ཆགས་པ་བྱང་རི་ཐམས་
ཅད་ནས་དང་འབྲས་ཀྱི་ཕུང་པོ་སྤུངས་པ་འདྲ་བ། ལྷོ་རི་རིན་པོ་ཆེ་བུམ་པ་
རྩེགས་པ་འདྲ་བ་ལ་བཀྲ་ཤིས་པའི་གནས་ཡོད་དེ་འཕྲིན་ལས་རྣམ་བཞི་
འགྲུབ་པའི་གནས་ཡིན་ནོ།། བོད་མོ་ལུང་རིང་ཞེས་བྱ་བ་མ་འོངས་པ་
ན་འཇིག་རྟེན་པའི་ཡུལ་དུ་འགྱུར་རོ། གཞན་ཡང་གནས་ཆེན་དེ་དག་
བསྐོར་ན་དངོས་གྲུབ་སྣ་རེ་མི་ཐོབ་པ་མི་སྲིད་ཞེས་གསུངས་སོ།།
རི་བོ་ཆེན་པོ་ཨ་མ་ར་དྷུ་ཏི། འདི་ནི་རྣམ་པར་སྣང་མཛད་ཡབ་ཡུམ་བཞིས་
བསྐོར་བ་དང་། མཆོད་རྟེན་གྱི་དབྱིབས་སུ་ཡོད་པ། ཕྱི་ལྟར་ན་བཅོམ་
ལྡན་འདས་དགྲ་བཅོམ་པའི་ཚོགས་ཀྱིས་བསྐོར་བ། ནང་ལྟར་བདེ་མཆོག་
འཁོར་ལོའི་སྦྱོར་མཚམས་ནས་བྱང་སེམས་ཀྱི་ཆུ་རྒྱུན་འབབ་པ། གསང་
བ་ལྟར་ན་གཏུམ་མོ་མེ་ཤེལ་གྱི་ཚུལ་འདྲ་བ་སོགས་ལམ་ཡིག་དུ་མ་ནས་
བཤད་པ་མི་འདྲ་བ་མང་ཡང་། འདིར་ཆོས་རྗེ་རོལ་པའི་རྡོ་རྗེས་ནི་རི་བོ་
ཆེན་པོ་ཨ་མ་ར་ངྷུ་ཏི་འདི་སངས་རྒྱས་ཀྱི་ཞིང་ཁམས་དཔག་ཏུ་མེད་པ་
བཞུགས་པའི་གཙོ་བོ་ལ་ཀུན་ཏུ་བཟང་པོ་ཡབ་ཡུམ་ཕྱོགས་ཐམས་ཅད་
དུ་གསང་སྔགས་ཞི་ཁྲོའི་ལྷ་ཚོགས་ཐམས་ཅད་ཀྱི་ཕོ་བྲང་གླིང་བརྒྱད་

ཀྱིས་བསྐོར་བ། དབང་གི་ཆུ་བོ་ཆེན་པོ་བཞི་འབབ་པ་སྟེ། ཤར་ཕྱོགས་
བུམ་དབང་གི་ཆུ་ནི་གླང་གོང་ན་འབབ། དེ་འཐུང་ཞིང་ཁྲུས་བྱས་ན་ལུས་
ལ་བུམ་པའི་དབང་ཐོབ། ལུས་ཀྱི་སྒྲིབ་པ་དག དགའ་བའི་ཡེ་ཤེས་
རྒྱུད་ལ་སྐྱེས། ལམ་བསྐྱེད་རིམ་བསྒོམ་པ་ལ་དབང་། འབྲས་བུ་སྤྲུལ་པའི་
སྐུ་འགྲུབ། ལྷོ་ཕྱོགས་གསང་དབང་གི་ཆུ་ནི་མཚོ་དཀར་ན་འབབ། དེ་
འཐུང་ཞིང་ཁྲུས་བྱས་ན་ངག་ལ་གསང་བའི་དབང་ཐོབ། ངག་གི་སྒྲིབ་པ་
དག དགའ་བ་བཞི་ལས་མཆོག་ཏུ་དགའ་བའི་ཡེ་ཤེས་རྒྱུད་ལ་སྐྱེས།
ལམ་རྩ་རླུང་ཐིག་ལེ་རྫོགས་པའི་རིམ་པ་རྒྱུ་ལུས་གསལ་སྟོང་དབྱེར་མེད་
བསྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུ་ཐོབ། ནུབ་
ཕྱོགས་ཤེས་རབ་ཡེ་ཤེས་ཀྱི་ཆུ་ནི་ཀློ་བོ་མི་ཁྱིམ་བདུན་ན་འབབ། དེ་
འཐུང་ཞིང་ཁྲུས་བྱས་ན། སེམས་ལ་ཤེས་རབ་ཡེ་ཤེས་ཀྱི་དབང་ཐོབ།
ཡིད་ཀྱི་སྒྲིབ་པ་དག དགའ་བ་བཞི་ལས་ཁྱད་དགའི་ཡེ་ཤེས་རྒྱུད་ལ་
སྐྱེས། ལམ་དགའ་བཞི་ཡེ་ཤེས་བདེ་སྟོང་དབྱེར་མེད་ཀྱི་དོན་བསྒོམ་པ་
ལ་དབང་། འབྲས་བུ་ཆོས་ཀྱི་སྐུ་ཐོབ། བྱང་ཕྱོགས་དབང་བཞི་ཡོངས་
རྫོགས་ཀྱི་ཆུ་ནི་རིན་ཕུག་ཏུ་འབབ། དེ་འཐུང་ཞིང་ཁྲུས་བྱས་ན་ལུས་ངག་

ཡིད་གསུམ་གྱི་སྒྲིབ་པ་དག་ནས་ཚེ་དབང་རིན་པོ་ཆེ་ཐོབ། དགའ་བ་བཞི་
ལས་ལྷན་ཅིག་སྐྱེས་དགའི་ཡེ་ཤེས་རྒྱུད་ལ་སྐྱེས། ལམ་རིག་སྟོང་དབྱེར་
མེད་བསྒོམ་པ་ལ་དབང་། འབྲས་བུ་ངོ་བོ་ཉིད་ཀྱི་སྐུ་ཐོབ། དེ་རྣམས་ནི་
ཡན་ལག་བརྒྱད་ལྡན་ཆུ་ཡིན་པས་འཐུང་ཞིང་ཁྲུས་བྱས་ན་དབང་བཞི་
ཡོངས་སུ་རྫོགས་པ་ཐོབ་གྱུར་རོ།། ཞེས་གསུངས། མདོར་ན་གནས་འདི་
ནི་ཕྱི་དཀྱིལ་འཁོར་སྒོ་བཞི་དང་། ནང་ཕོ་བྲང་གླིང་དགུ། དེ་བཞིན་རྫོང་
བཞིའི་ཚུལ་དུ་གནས་པ་ཡིན་ཏེ། གསང་སྔགས་ཕྱི་ནང་ཐེག་པ་རིམ་
དགུའི་ལྷ་ཚོགས་ཐམས་ཅད་བཞུགས་པའི་ཕོ་བྲང་གི་ངོ་བོ་མཚོ་དཀར་
འདི་ཉིད་ཡིན་ནོ།། དེ་ཡང་ཆོས་རྗེ་རོལ་པའི་རྡོ་རྗེས། རྣམ་སྲས་གླིང་དང་
བྱམས་པ་གླིང་། །འཇིགས་བྱེད་གླིང་དང་དུར་ཁྲོད་གླིང་། །ཕག་མོ་གླིང་
དང་ཁྲུས་མཚོ་གླིང་། །རྟ་མཆོག་གླིང་དང་མཆོད་རྟེན་གླིང་། །ཆོས་འབྱུང་
གླིང་བཅས་གླིང་དགུ་དང་། ནམ་མཁའ་རྫོང་། སེང་གེ་རྫོང་། ཁྱུང་ཚང་
རྫོང༌། ཁྲ་རིང་རྫོང་བཅས་རྫོང་བཞི་རུ་གཟིགས།། ཕོ་བྲང་ཆེན་པོ་མཚོ་ཡི་
གཟིགས་སྣང་། ཆོས་རྗེ་རོལ་པའི་རྡོ་རྗེ་དཔོན་སློབ་རྣམས་ཤར་ཕྱོགས་
བདེ་ཆེན་སྨན་མོ་ལ་ནས་འདིར་ཕེབས་པའི་དུས་སུ། མདུན་གྱི་ཕོ་བྲང་

ཆེན་པོ་འདི་ཉིད་འཇའ་དང་འོད་ཀྱི་གུར་ཁང་རབ་ཏུ་འབར་བའི་དབུས་སུ་
བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དང་། དཔལ་རང་བྱུང་
གི་མཆོད་རྟེན་རིན་པོ་ཆེ་མེ་ཤེལ་ལས་གྲུབ་པ་དེའི་བང་རིམ་རི་རབ་ཀྱི་
སྒོ་བདུན་ཅུ་རྩ་གཉིས་ལ་དཔལ་མགོན་བདུན་ཅུ་རྩ་གཉིས། རིན་པོ་ཆེ་མེ་
ཤེལ་ལས་བྱོན་པའི་པདྨའི་འཕྲེང་བ་ལ་ཞི་བའི་ལྷ་བཞི་བཅུ་རྩ་གཉིས།
བང་རིམ་འོག་མ་ལ་ཁྲག་འཐུང་ལྷ་དགུའི་དཀྱིལ་འཁོར། བང་རིམ་སྟེང་མ་
ལ་འཇམ་དཔལ་གྱི་ལྷ་སུམ་བརྒྱ། བང་རིམ་གསུམ་པ་ལ་མ་བརྒྱུད་ཀྱི་ལྷ་
ཚོགས། བང་རིམ་བཞི་པ་ལ་ཕ་བརྒྱུད་ཀྱི་ལྷ་ཚོགས། བང་རིམ་དགུ་པ་
ལ་གསང་སྔགས་ཕྱི་ནང་དུ་གྲགས་པའི་ལྷ་ཚོགས། བུམ་པ་ལ་ཁྲག་འཐུང་
ལྔ་བཅུ་རྩ་བརྒྱད་ཀྱི་ལྷ་ཚོགས། བྲེ་ལ་གསང་བ་འདུས་པའི་ལྷ་སུམ་བརྒྱ་
ཉི་ཤུ་རྩ་གཅིག་ཏིལ་གྱི་གང་བུ་ཁ་ཕྱེ་བ་ལྟར་བཞུགས་པ་བཅས་གཟིགས།
དེ་ཡང་། ཤར་དུ་ཞི་བའི་མཚོ་ཟླུམ་པོ་ལ་རྡོ་རྗེ་སེམས་དཔའ་ལ་ཞི་བའི་ལྷ་
ཚོགས་ཀྱིས་བསྐོར་བ། ལྷོ་ན་རྒྱས་པའི་མཚོ་གྲུ་བཞི་ལ་རིན་ཆེན་འབྱུང་
གནས་ལ་རྒྱས་པའི་ལྷ་ཚོགས་ཀྱིས་བསྐོར་བ། ནུབ་ན་དབང་གི་མཚོ་ཟླ་
གམ་ལ་སྣང་བ་མཐའ་ཡས་ལ་དབང་གི་ལྷ་ཚོགས་ཀྱིས་བསྐོར་བ། བྱང་ན་

དྲག་པོའི་མཚོ་གྲུ་གསུམ་པ་ལ་དོན་ཡོད་གྲུབ་པ་ལ་དྲག་པོའི་ལྷ་ཚོགས་
ཀྱིས་བསྐོར་བ་ཞལ་གཟིགས། ཞིང་ཁམས་དེ་དག་རེ་རེ་ལའང་སྨོན་ལམ་
གང་བཏབ་འགྲུབ་པར་གསུངས་སོ། ཞྭ་དམར་བ་ཆོས་ཀྱི་གྲགས་པ་
དཔལ་ཡེ་ཤེས་བཟང་པོས་མཚོ་ཡི་དཀྱིལ་དུ་པདྨའི་སྡོང་པོ་འདབ་མ་སྟོང་
དང་ལྡན་པའི་དབུས་ཀྱི་ཟེའུ་འབྲུའི་སྟེང་དུ། མཆོད་རྟེན་བཀྲིས་སྒོ་མང་
བང་རིམ་ལྔ་བཅུ་དང་ལྡན་པ། བུམ་པའི་དབུས་སུ་རྒྱལ་བ་ཤཱཀྱ་ཐུབ་
པ་ལ་སངས་རྒྱས་སྟོང་རྩ་གཉིས་ཀྱིས་བསྐོར་བ། གདུགས་ཆོས་འཁོར་
ལ་བཀའ་བརྒྱུད་བླ་མ་དང་གྲུབ་ཆེན་བརྒྱད་བཅུས་བསྐོར་བ། བྲེ་ལ་
རིགས་གསུམ་མགོན་པོ། བང་རིམ་ལ་བྱ་སྤྱོད་རྣལ་འབྱོར་བླ་མེད་ལ་
སོགས་པ་རྒྱུད་སྡེ་བཞི་ཡི་ལྷ་ཚོགས་ཀྱིས་བསྐོར་བ། པདྨའི་འཕྲེང་བ་ལ་
ཡེ་ཤེས་ཀྱི་མགོན་པོའི་ཚོགས་ཀྱིས་བསྐོར་བ། པདྨའི་འདབ་མ་ལ་
མཆོད་པའི་ལྷ་མོའི་ཚོགས་ཀྱིས་བསྐོར་བ། སྒོ་བཞི་ལ་རྒྱལ་པོ་ཆེན་པོ་
བཞི་འཁོར་དང་བཅས་པ་མཆོད་རྟེན་འོད་ཀྱི་ཕུང་པོ་ཆེན་པོར་གཟིགས་
སོ།། འདི་ནས་རི་བོ་ཆེན་པོ་ཨ་མ་ར་དྷུ་ཏི་དང་མཚོ་ལ་ཕྱག་འཚལ་རང་རང་གིས་
སྨོན་ལམ་རྒྱས་པར་གདབ། དེ་ནས་ལམ་ཁའི་མཚོ་ཆུང་དེ་ཆོས་རྗེ་རོལ་

པའི་རྡོ་རྗེས་མཁའ་འགྲོ་ཁྲུས་ཀྱི་རྫིང་བུར་གཟིགས་པས་ཁྲུས་མཚོ་གླིང་
ཞེས་གྲགས། དེ་ཡི་རྗེས་ལ་སྤྱན་སྔ་ཆོས་ཀྱི་རྗེ་འདིར་ཕེབས་པའི་དུས་
མཚོ་འདིའི་དཀྱིལ་ན་མཁའ་འགྲོ་མ་སེང་གེའི་གདོང་ཅན་སྐུ་སྟོད་ལྟེ་བ་
ཡན་ཡར་འཕགས་ཏེ། བླ་མ་རིན་པོ་ཆེ་ཕེབས་པ་ལགས་སམ། ང་ཡང་ཙ་
རིའི་གནས་སྲུང་གཉན་པོ་གཅིག་ཡིན་གསུངས་ནས། མཚོ་དཀྱིལ་གྱི་
མཆོད་རྟེན་ལ་ཐིམ་པར་གཟིགས། དེའི་འོག་ཏུ་རྗེ་བཙུན་དབང་ཕྱུག་རྡོ་
རྗེས་ཇོ་བོ་སྔགས་ཀྱི་བདག་པོ་ལ་ཀླུ་ཆེན་པོ་བརྒྱད་ཀྱིས་བསྐོར་བ།
དེའི་གཡས་སུ་མཁར་ནག་རྡོ་རྗེ་རྒྱལ་པོའི་ཕོ་བྲང་དང་། ཕག་མོ་ལྷ་ལྔ་ཡི་
ངོ་བོ། བྱང་ཆུབ་ཆེན་པོའི་མཆོད་རྟེན། ཁྲོ་བོ་བདུད་རྩི་འཁྱིལ་བའི་སྐུ་
གཟིགས། དེ་ནས་མར་འོང་པ་ན། ཆོས་རྗེ་རོལ་པའི་རྡོ་རྗེས་བྲག་འདིའི་
ངོས་ལ་རྒྱལ་བ་བྱམས་པ་དགུང་ལོ་བརྒྱད་ཀྱི་སྐུ་ཚད་མ་གཟིགས། དེའི་
གཡོན་དུ་ཕྱག་ན་རྡོ་རྗེ་གཏུམ་ཆུང་གི་སྐུ་གཟིགས། ཆོས་རྗེ་དཔའ་བོ་
གཙུག་ལག་འཕྲེང་བས་སྤྱན་རས་གཟིགས་ཕྱག་བཞི་པའི་སྐུ་དང་ཐུབ་པ་
གཙོ་འཁོར་གསུམ་ཞལ་གཟིགས། ཀརྨ་པ་མཐོང་བ་དོན་ལྡན་གྱིས་ཨོ་
རྒྱན་རིན་པོ་ཆེ་ལ་སངས་རྒྱས་སྟོང་རྩ་གཉིས་ཀྱིས་བསྐོར་བ་གཟིགས།

གཏེར་སྟོན་གུ་རུ་ཆོས་དབང་གིས་བྱམས་མགོན་སྐུ་ལོགས་ལ་གཏེར་
སྒོའི་རྒྱལ་སྒོ་ལ་གཏེར་རྟགས་མཚལ་གྱིས་བྲིས་པ་ཁྲོ་ཆུའི་ཐམ་ག་རྣམས་
གསལ་བར་ཡོད་ལ་དེའི་ནང་ན་ཆོས་གཏེར་དང་ནོར་གྱི་གཏེར། འབྲུ་
ཡི་གཏེར་ལ་སོགས་པ་གཏེར་ཁ་བསམ་གྱིས་མི་ཁྱབ་པ་ཡོད་པར་
གསུངས་། གཏེར་སྟོན་རཏྣ་གླིང་པས་དུར་ཁྲོད་ཀོ་ས་ལའི་བཀོད་པ་དང་
ཀླུའི་མཆོད་རྟེན་དྲེལ་མགོ་ཅན་གཟིགས། རྗེ་བཙུན་དབང་ཕྱུག་རྡོ་རྗེས་
ཕྱག་ན་རྡོ་རྗེའི་སྐུ་གཟིགས། ཆོས་རྗེ་རཏྣ་བྷ་ཏྲས་ཐར་པའི་ལམ་དང་བདེ་
བ་ཅན་གྱི་ཞིང་བཀོད། དུང་དཀར་གཡས་འཁྱིལ་རྣམས་གཟིགས། དེ་
ཡང་ཨོ་རྒྱན་ལམ་ཡིག་ནས། བྱམས་མགོན་སྐུ་རྒྱབ་ཏུ་རིན་པོ་ཆེ་ས་
སྤྱོད་ཀྱི་མཆོད་རྟེན་ཞེས་བྱ་བ་རྩེ་མོ་འོག་ཏུ་བསྟན་པ་ཡོད། དེའི་ནང་དུ་
གཏེར་གྱི་ལྡེ་མིག་རྣམས་ཡོད་དེ་གཏེར་སྲུང་ལ་གཡུའི་བྱིའུ་ཡོད།
ཅེས་གསུངས་སོ། དེར་ཕྱག་ཆེན་གྱི་ཞབས་རྗེས་ཀྱང་ཡོད། རྗེ་བཙུན་
དབང་ཕྱུག་རྡོ་རྗེས་བྱམས་པའི་མདུན་གྱི་དོ་བོ་ལ་མི་གཡོ་དཀར་སྔོན་གྱི་
སྐུ་གཟིགས། ཆོས་རྗེ་རོལ་པའི་རྡོ་རྗེས་མཚོ་སྒོའི་གཡས་ཀྱི་དོ་བོ་ལ་བདེ་
མཆོག་ལྷ་ལྔ། གཡོན་གྱི་དོ་བོ་ལ་ཕག་མོ་ལྷ་ལྔ་ཞལ་གཟིགས། དེ་གཉིས་

ཀྱི་བར་ན་དངོས་གྲུབ་ཀྱི་ཀ་ལ་བྱང་སེམས་ཀྱི་ཆུ་བོ་ཆེན་པོ་གཅིག་འབབ་
པ་ཡོད། དེ་འཐུང་ཞིང་ཁྲུས་བྱས་ན་བསྐལ་པ་སྟོང་གི་སྡིག་སྒྲིབ་དག་ཅིང་
མཆོག་ཐུན་དངོས་གྲུབ་ཐོབ་པར་འགྱུར། ཞེས་གསུངས་སོ། མཚོ་
མཇུག་དེར་བྲག་ལོགས་ལ་ཆོས་རྗེ་རོལ་པའི་རྡོ་རྗེ་དང་། རས་དཀར་བ་
ཐུགས་རྗེ་རྒྱལ་མཚན། ཕྱག་ཆེན་བསོད་ནམས་ཉི་ཤར་གསུམ་གྱི་ཕྱག་
མཁར་གྱི་རྗེས་ཡོད། དེར་ཀརྨ་པ་རོལ་པའི་རྡོ་རྗེས་མཧཱ་གསེར་གྱི་རུས་སྦལ་
གཟིགས་པའི་ལོ་རྒྱུས་ཡོད། དེ་ཡང་རྒྱ་གར་གྱི་ཡུལ་ན་མུ་སྟེགས་ཀྱི་སྟོན་པ་
ཕ་ཁོལ་དང་མ་ཁོལ་གྱིས་ནང་པ་སངས་རྒྱས་པའི་བསྟན་པ་ལ་རྩོད་པ་
བྱས་པས་མ་ཐུབ། གནོད་པ་བྱས་ཀྱང་མ་ཕུང་བས། མུ་སྟེགས་པ་རྣམས་
གྲོས་ཏེ། ངེད་རྣམས་ཀྱི་རྩལ་དང་རྫུ་འཕྲུལ་གྱིས་ནང་པ་སངས་རྒྱས་པ་
མི་ཐུབ་པས་ཁོ་ལ་རྒྱབ་རྟེན་བཟང་པོ་གཅིག་ཡོད་པར་འདུག་པས།
དེ་གང་ཡིན་ལྷ་དབང་ཕྱུག་ཆེན་པོ་ལ་ཞུའོ་བྱས་ནས་མཆོད་པ་ཆེན་པོ་
བཤམས་ཏེ་ལྷ་དབང་ཕྱུག་ཆེན་པོ་ལ་གསོལ་བ་བཏབ་པས་ལྷ་དབང་ཕྱུག་
ཆེན་པོའི་ཞལ་ནས། ནང་པ་སངས་རྒྱས་ལ་རྒྱབ་རྟེན་ཁྱད་པར་ཅན་ཡོད་
དེ། མང་ག་དྷ་རྡོ་རྗེ་གདན་གྱི་བྱང་ཤར་དུ་དཔག་ཚད་ལྔ་འདས་པ་ན། དུར་

ཁྲོད་ཆེན་པོ་བསིལ་བ་ཚལ་ཞེས་བྱ་བ་ཡོད། དུར་ཁྲོད་དེའི་བྱང་ཤར་དུ་
དུར་ཁྲོད་ཆེན་པོ་རྔམ་པ་སྒྲ་སྒྲོག་ཞེས་བྱ་བ་ཡོད་དེ། དེའི་ཕུ་ནགས་ཚལ་
གྱིས་བར་མ་ཆད་པ་ན་དཔལ་གྱི་ཙ་རི་ཙ་གོང་ཞེས་བྱ་བ་ཡོད། དེ་ན་ནང་
པ་སངས་རྒྱས་པའི་བླ་རི་དག་པ་ཤེལ་གྱི་རི་དང་། ཨ་མ་ར་དྷུ་ཏི་བྱ་བ་
དང་། རི་བོ་ཆེན་པོ་ལྷ་རྟེན་འཛིན་ཞེས་པའི་བླ་རི་རྣམས་དང་། གཡུ་མཚོ་
དང་དུང་མཚོ་ལ་སོགས་པའི་བླ་མཚོ་རྣམས་ལ་ནང་པ་སངས་རྒྱས་པའི་
ལྷ་ཐམས་ཅད་བཞུགས་པ། བླ་རི་དང་བླ་མཚོ་ཁྱད་པར་དུ་འཕགས་པའི་
སྟོབས་ཀྱིས་ནང་པ་སངས་རྒྱས་དར་ཞིང་གནོད་མི་ཚུགས་པ་དེ་ཡིན་ནོ་
གསུངས་སོ།། དེ་ན་མུ་སྟེགས་རིག་སྔགས་རྣམས་དང༌། ལྷ་མ་སྲིན་
གདུག་པ་ཅན་རྣམས་གྲོས་ནས། ནང་པ་སངས་རྒྱས་པའི་བླ་རི་དང་བླ་
མཚོ་རྣམས་བཤིག་པར་བྱེད་པའི་ཕྱིར། སྦིར་དང་རུས་སྦལ་དང་གླང་པོ་
ཆེ་སོགས་ཐུན་དུ་སྒྲུབ་ནས་བཏང་བ་ལ། སྤིར་དེ་ཙ་རི་རྙིང་མའི་གཡུ་
མཚོ་ལ་ཕོག ༼སྤིར་ནི་མཚོ་ནང་གི་སྲོག་ཆགས་ཞིག་ཡིན་པར་གྲགས་༽
དུས་སུ་ཨོ་རྒྱན་པདྨ་འབྱུང་གནས། རིག་འཛིན་དགའ་རབ་རྡོ་རྗེ། པཎ་
ཆེན་བཱི་མ་མི་ཏྰ་གསུམ་གྱིས་དགོངས་པ་ལ། གསང་སྔགས་ཀྱི་ཕོ་བྲང་ལ་

ལྷ་མ་སྲིན་གདུག་པ་ཅན་རྣམས་ཀྱིས་བཤིག་གི་དོགས་ནས་འདུལ་བ་ལ་
བྱོན། སྤིར་གྱི་སྟེང་དུ་བཱི་མ་ལའི་བཞུགས་ཁྲི་ཞབས་རྗེས་དང་བཅས་
པ་བཞག་ནས་ལྟས་ངན་གཡངས་སུ་བླངས་ནས་གསང་སྔགས་ཀྱི་ཕོ་བྲང་
དུ་བྱིན་གྱིས་བརླབས། རིག་འཛིན་དགའ་རབ་རྡོ་རྗེས་མ་ཧཱ་གསེར་གྱི་
རུས་སྦལ་གྱི་ཁ་གནོན་ལ་མཆོད་རྟེན་ཁྱུང་ཤོག་མ་བཞག ཏིང་ངེ་འཛིན་
གྱིས་ཟིལ་གྱིས་མནན་ཅིང་ལྟས་ངན་གཡངས་སུ་བླངས་ནས་གསང་
སྔགས་ཀྱི་ཕོ་བྲང་དུ་བྱིན་གྱིས་བརླབས་པ། གླང་པོ་ཆེའི་སྟེང་དུ་ཨོ་རྒྱན་
པདྨ་འབྱུང་གནས་ཀྱིས་སངས་རྒྱས་འོད་སྲུང་གི་ཚེ་ཆུའི་གཏེར་ལ་
སོགས་པ་གཏེར་ཁ་བསམ་གྱིས་མི་ཁྱབ་པ་སྦས། ལྟས་ངན་གཡངས་སུ་
བླངས་ནས་གསང་སྔགས་ཀྱི་ཕོ་བྲང་དུ་བྱིན་གྱིས་བརླབས། རུས་སྦལ་
གྱི་ཞབས་ཕྱོགས་དེར། ཆོས་རྗེ་མཐོང་བ་དོན་ལྡན་གྱིས་རིག་འཛིན་
དགའ་རབ་རྡོ་རྗེར་སའི་ལྷ་མོ་བརྟན་མས་མཆོད་པ་ཕུལ་བའི་ཚུལ་
གཟིགས། ཟམ་འོག་ཏུ་ཞྭ་དམར་དྲུག་པས་མཆོད་རྟེན་སྦལ་པའི་གདོང་
ཅན་དང་རུས་སྦལ་གདོང་ཅན་གཉིས་ཁ་སྤྲོད་དུ་གཟིགས། ཟམ་པ་ལ་བྱང་
ཆུབ་ཆེན་པོའི་མཆོད་རྟེན་གཟིགས། ཆོས་རྗེ་རཏྣ་བྷ་ཏྲས་མཐོ་རིས་

འཛེགས་པའི་མཆོད་རྟེན་དང་བྱང་ཆུབ་ཆེན་པོའི་མཆོད་རྟེན་གཟིགས།
རྗེ་བཙུན་དབང་ཕྱུག་རྡོ་རྗེས་མཁའ་འགྲོ་མ་སྟག་གི་གདོང་ཅན་གཟིགས།
དེའི་གོང་ཕྱོགས་དེར་དུར་ཁྲོད་བསིལ་བ་ཚལ་གཟིགས། དེ་ནས་མར་
འོང་པས་རྗེ་དཔའ་བོས་ནུབ་ཕྱོགས་ཨོ་རྒྱན་ཡུལ་གྱི་བཀོད་པ་གཟིགས།
དེ་ནས་མར་འོང་པའི་ཆུ་འགྲམ་དེར་ཆོས་རྗེ་རོལ་པའི་རྡོ་རྗེས་མཆོད་རྟེན་
དྲྭ་བ་མ་གཟིགས། མ་ཎི་སྒྲགས་པའི་སྦུག་པ་དེར་མ་ཎི་བསྐུལ་ན། རིགས་
དྲུག་གི་སེམས་ཅན་རྣམས་ལ་ཡིག་དྲུག་སྒྲོག་པའི་བསོད་ནམས་ཐོབ་
པར་གསུངས་སོ། ཆོས་རྗེ་རོལ་པའི་རྡོ་རྗེ་དཔོན་སློབ་རྣམས་འདིར་
ཕེབས་པའི་དུས་སུ། རྒྱའི་གྲྭ་པ་རྣམས་ཀྱིས་རྒྱ་ཡི་འཕྲུལ་འགྱོག་བྱས་
ནས་ཡར་ལ་སླངས་ན་མཆོད་རྟེན་བཀྲིས་འོད་འབར་བ་ཡ་མཚན་ཆེ་བ་
ཞིག་ཡོང་བར་འདུག་ཞུས་པས། ཆོས་རྗེའི་ཞལ་ནས། མ་འོངས་པའི་
དུས་ན་རང་བཞིན་གྱིས་ལངས་ནས་འོང་། དེའི་དུས་སུ་གངས་རི་པདྨའི་
འདབ་མ་འདྲ་བའི་ཤུལ་ནས་མཁའ་འགྲོ་མ་གསང་བའི་མཛོད་ཅེས་བྱ་
བའི་གནས་སྒོ་ཕྱེས་ནས་བཀྲིས་ལྗོངས་སུ་གཙུག་ལག་ཁང་ཞིག་འབྱུང་།
འཇམ་དཔལ་དང་རྟ་མགྲིན་གྱི་ཞིང་ཁམས་ཞལ་ཕྱེ། མ་ཧཱ་གསེར་གྱི་

རུས་སྦལ་འདི་མཚོ་ནང་དུ་འགྲོ་ཞིང་མཚོ་ནང་གི་ཤེལ་གྱི་མཆོད་རྟེན་
བང་རིམ་དགུ་ཡོད་པ་དེ་མཚོའི་སྟེང་དུ་ཐོན་ཡོང་གསུངས། དེའི་དུས་སུ་
གནས་འདིར་རས་པ་ལྔ་བརྒྱ་ཙམ་བྱོན་པར་ལུང་ཡང་བསྟན། འདི་
ཡར་ལ་སླངས་ན་ངས་ཀྱང་ལས་སླ་གསུངས་ཏེ་ཕྱག་བཞག་པས་ཕྱག་
རྗེས་དང་བཅས་པ་བྱུང༌། མཆོད་རྟེན་རྩེ་སྤྲོད་མ་དང་ལྷ་མོ་ཨེ་ཀཱ་ཛཱ་
ཊིའི་ཕོ་བྲང་གཟིགས། ཞྭ་དམར་བ་ཆོས་ཀྱི་གྲགས་པས་ཚོགས་བདག་
གླང་སྣའི་སྐུ་གཟིགས། རྗེ་བཙུན་དབང་ཕྱུག་རྡོ་རྗེས་ལྷ་ལས་བབས་པའི་
མཆོད་རྟེན་དང་། བདུད་འདུལ་བའི་མཆོད་རྟེན། མྱ་ངན་ལས་འདས་པའི་
མཆོད་རྟེན། ཁང་བུ་རྩེགས་པའི་མཆོད་རྟེན་རྣམས་ཞལ་གཟིགས། ཞྭ་
དམར་དྲུག་པས་སངས་རྒྱས་སྐུ་གཉིས་ཀྱི་མཆོད་རྟེན་གཟིགས། དེར་
ཕྱག་ཆེན་གྱི་ཞབས་རྗེས་ཀྱང་ཡོད། རྗེ་བཙུན་དབང་ཕྱུག་རྡོ་རྗེས་མ་
མགོན་གཉིས་ཀྱི་སྐུ་གཟིགས། དེའི་གན་དུ་ཆོས་རྗེ་རོལ་པའི་རྡོ་རྗེས་ཧ་
ཧ་རྒོད་པའི་དུར་ཁྲོད་གཟིགས། མཆོད་རྟེན་དྲིལ་ཐབས་མ་འདི་ལ་ཆོས་
རྗེ་རོལ་པའི་རྡོ་རྗེས། དཔའ་བོ་དང་མཁའ་འགྲོ་མ་རྣམས་ཀྱི་ཕྱག་མཚན་
ཌཱ་མ་རུ་དང་རྡོ་རྗེ་དྲིལ་བུ་བསྣམས་ནས་མཚོ་པདྨ་གླིང་ལ་བསྐོར་བ་བྱས།

གར་མཛད་ཅིང་རྡོ་རྗེ་དྲིལ་བུ་ཌཱ་མ་རུ་དང་བཅས་པ་མཆོད་རྟེན་འདི་ལ་
ཐིམ་པར་གཟིགས། ཌཱ་དྲིལ་སྤུངས་པའི་མཆོད་རྟེན་དུ་མཚན་གསོལ།
མ་ཟད་རི་པདྨ་གླིང་དང་མཚོ་པདྨ་གླིང་། མཆོད་རྟེན་གླིང་དང་རྟ་མཆོག་
གླིང་། ནོར་བུ་གླིང་དང་ནོར་མཛོད་གླིང་གསང་སྔགས་གླེགས་བམ་གྱི་པོ་
ཏི་དང་རྣམ་པར་རྒྱལ་བའི་ཁང་བཟང་སོགས་གཟིགས། རྗེ་བཙུན་དབང་
ཕྱུག་རྡོ་རྗེས་མཆོད་རྟེན་མནྜལ་མ་གཟིགས། ཆོས་རྗེ་རོལ་པའི་རྡོ་རྗེས་
མཆོད་རྟེན་ཚེ་བུམ་རང་བྱོན་གཟིགས། དེར་སྒམ་བུ་ལྷ་རྗེའི་རྟ་འདོགས་
སའི་རྡོ་ལུང་དང་དེའི་གོང་དེར་སྒམ་བུ་ལྷ་རྗེའི་ཇ་ཐབ་ཡོད། དེ་ཡང་།
ཆོས་རྗེ་རོལ་པའི་རྡོ་རྗེ་དཔོན་སློབ་རྣམས། ཤར་ཕྱོགས་སྨན་མོ་ལ་ནས་
བྱོན་པའི་དུས་སུ་གཞི་བདག་སྒམ་བུ་ལྷ་རྗེ་རྟ་དཀར་པོ་ཅིག་ལ་ཆིབས།
ཇ་དངུལ་དམ་གང་བཟུང་ནས་ལ་ཁ་ན་བསུ་བ་མཛད་ཅིང་སྙུང་དྲི་མཛད་
དེ་འདིར་གདན་དྲངས་ཤིང་ཇ་བསྐོལ་ནས་འདྲེན། ད་ལྟའང་ཇ་བསྐོལ་བའི་
ཚུལ་བྱས་ན་སྒམ་བུ་ལྷ་རྗེ་མཉེས་པར་གསུངས། འདིར་མཆོད་རྟེན་ཇ་
ཐབ་མ་ཞེས་གྲགས། དེའི་རྩ་བར་ཀུན་འགྲུབ་ཀྱི་མཆོད་རྟེན། མཁའ་འགྲོ་
མ་རྣམས་ཀྱི་ཚོགས་གཞོང་རང་བྱོན་དང་ཆོས་རྗེ་རོལ་པའི་རྡོ་རྗེའི་

བཞུགས་ཁྲི། སངས་རྒྱས་ཀྱི་མཚན་ཡིག་འབྲུ་རང་བྱོན་རྣམས་གཟིགས།
དེའི་གོང་དེར་ཙ་རི་རྙིང་མ་དག་པ་ཤྲཱིའི་བཀོད་པ་དང་བཀའ་ཤེས་རབ་ཀྱི་
ཕ་རོལ་དུ་ཕྱིན་པའི་ཆོས་ཀྱི་རྩིགས་པ་གཟིགས། དེའི་ཚུར་ངོས་ཀྱི་ཐང་
དེར་མ་འོངས་པ་ན་བན་དེ་རས་པ་ལྔ་བརྒྱ་ཙམ་འདིར་ཆགས་གསུངས།
ཐང་དེར་རས་པ་ཐང་ཞེས་ཟེར། ཐང་གུང་དེར་རྡོ་རྗེ་ཕག་མོའི་སྐུ་གཟིགས།
གཏེར་སྟོན་རཏྣ་གླིང་པས་མཆོད་རྟེན་ཡོལ་སྐར་མ་གཟིགས། རྗེ་བཙུན་
དབང་ཕྱུག་རྡོ་རྗེས་མཁའ་འགྲོའི་ཇ་ཐབ་ཤིན་ཏུ་གསལ་བར་གཟིགས།
དེའི་འོག་ཕྱོགས་དེར་ཆོས་རྗེ་རོལ་པའི་རྡོ་རྗེ་འདིར་བཞུགས་པའི་དུས་
སུ་ཕྱོགས་ཐམས་ཅད་སྤོས་ཀྱི་དྲི་ཆེར་བྱུང་བས་མཆོད་རྟེན་སྤོས་ཁང་མ་
བཞུགས་པའི་རྟགས་སུ་འདུག འཚོལ་དུ་བྱོན་ན་འདི་ཉིད་རྙེད་པར་
འདུག འདི་ཉིད་ལ་དུས་རྒྱུན་དུ་སྤོས་ཀྱི་དྲི་ཚིལ་ལེ་ཡོད་ཅེས་གསུངས།
རྗེ་བཙུན་དབང་ཕྱུག་རྡོ་རྗེས་ལྷ་མོ་དུང་སྐྱོང་མའི་སྐུ་གཟིགས། དེའི་ཚུར་
ངོས་སུ་མ་ཅིག་ལབ་སྒྲོན་མའི་སྐུ་གཟིགས། ཆོས་རྗེ་རོལ་པའི་རྡོ་རྗེས་
མཆོད་རྟེན་སེང་གེ་རང་བྱོན་གཟིགས། མཆོད་རྟེན་ཅན་འདིར་སྨན་སྣ་
བརྒྱ་རྩ་བརྒྱད་ཀྱི་ཆུ་དང༌། དུག་སྣ་བརྒྱ་རྩ་བརྒྱད་ཀྱི་ཆུ་ཡང་ཡོད་དོ། །

མཚོའི་ནང་སྐོར་གྱི་གཟིགས་སྣང་། གཟིམ་ཁང་རྒྱབ་ཀྱི་རྟ་མཆོག་གླིང་ནི།
ཆོས་རྗེ་རོལ་པའི་རྡོ་རྗེ་འདིར་བཞུགས་པའི་དུས་སུ། ལུང་པ་ཐམས་ཅད་
རྟ་སྐད་ཀྱིས་གང་ནས་བྱུང་བས་དེར་ཆོས་རྗེའི་ཞལ་ནས་འདིར་རྟ་མཆོག་
གི་གླིང་ཡོད་པར་འདུག་གསུངས། འཚོལ་དུ་བཏང་བས་རྒྱལ་པོ་སྟག་རྡོ་
རྗེ་དེ་ཉིད་ཀྱིས་རྙེད་དེ་སྐྱེས་བུ་ཆེན་པོ་བདག་གིས་རྙེད་ལགས་ཞུས་པས།
ཆོས་རྗེའི་ཞལ་ནས་དེ་ནི་རྟ་མཆོག་གི་དངོས་གྲུབ་ཐོབ་པའི་གླིང་ཡིན་
གསུངས། གཟིམ་ཁང་རྒྱབ་ཀྱི་སྒང་དེར། རྗེ་བཙུན་དབང་ཕྱུག་རྡོ་རྗེ
མཆོད་རྟེན་ཁྱུང་ཤོག་མ་དེ་པདྨ་འཁོར་ལོའི་མཆོད་རྟེན་ནམ་མཁའ་ལ་
ལྡིང་བ་ས་གཞི་ལ་མ་རེག་པ་དང་དེའི་མདུན་དུ་དངོས་གྲུབ་ཀྱི་བམ་རོ་
གཟིགས། ཤོངས་དེར་དཔའ་བོ་རྡོ་ཡི་ཐོད་པའི་ནང་དུ་སྤྱན་རས་གཟིགས་
བཅུ་གཅིག་ཞལ་གྱི་སྐུ་གཟིགས། ༼དེར་ཆབ་ལམ།༽ དེར་ཚང་ཚིང་
འཁྲིག་པའི་དུར་ཁྲོད་གཟིགས། དེ་ནས་ཕར་ངོས་ན་མཆོད་རྟེན་ས་ནས་
སྐྱེས་པ་འདྲ་བ་དེ་སྤྲུལ་སྐུ་ནོར་བུ་བརྒྱན་པས་བཀྲ་ཤིས་བརྩེགས་པའི་
མཆོད་རྟེན་དུ་གཟིགས། སྒང་དེར་འབྲས་སྤུངས་པའི་མཆོད་རྟེན་
གཟིགས། དེར་ཆོས་རྗེ་རོལ་པའི་རྡོ་རྗེའི་བཞུགས་ཁྲི་ཡོད། ཕར་ངོས་ཀྱི་

གཤོངས་དེར་གཏུམ་དྲག་འབར་བའི་དུར་ཁྲོད་གཟིགས། ལམ་གོང་དེར་
མཆོད་རྟེན་ངང་པའི་གདོང་ཅན་གཟིགས། ནང་སྐོར་ཀྱི་ཟམ་པ་ལ་ཆོས་རྗེ་
རོལ་པའི་རྡོ་རྗེས་མཁའ་འགྲོ་མ་འུག་པའི་གདོང་ཅན་གྱི་སྐུ་གསུང་
ཐུགས་ཀྱི་མཆོད་རྟེན་རྣམས་གཟིགས། ཞྭ་དམར་བའི་ཞབས་རྗེས་ཀྱང་
ཡོད། དེ་ནས་མཆོད་རྟེན་བཀྲིས་འོད་འབར་དྲུང་ནས་ཨོ་རྒྱན་པདྨས་འདི་
ལྟར་གསུངས་སོ། དེ་ཡང་ཞིང་ཁམས་འདི་ཡི་བཀོད་པ་ནི། གནམ་འཁོར་
ལོ་རྩིབས་བརྒྱད་དུ་ཡོད་པ། ས་པདྨ་འདབ་བརྒྱད་དུ་ཡོད་པ། ཕྱོགས་
བཞི་མཚམས་བརྒྱད་དུ་བཀྲ་ཤིས་པའི་རྟགས་བརྒྱད་དང་། བཀྲིས་རྫས་
བརྒྱད་དང་། རིན་པོ་ཆེ་སྣ་ཚོགས་དང་། འབྲས་བུ་ཅན་གྱི་ཤིང་དང་། མེ་
ཏོག་གི་གླིང་དང་། ཡན་ལག་བརྒྱད་ལྡན་གྱི་ཆུ་དང་། སྨན་གྱི་ནགས་ཚལ་
དང་། རང་བྱུང་གི་མཆོད་རྟེན་དང་། བཀྲིས་རྟེན་འབྲེལ་གྱི་ཆེ་བ་དཔག་ཏུ་
མེད་པས་གང་བ་ཡོད་དོ། དེར་མཁའ་འགྲོ་མ་གསང་བ་བླ་ན་མེད་པའི་ཕོ་
བྲང་གི་མཚོ་འདི་ནི་དངུལ་གྱི་གཞོང་པ་འོ་མས་གང་བ་ལྟ་བུ་ལ་འཇའ་སྔོ་
དམར་གྱི་ཁ་དོག་སྣ་ཚོགས་པས་ཁྱབ་པ། ཕྱོགས་བཞི་ནི་འཕྲིན་ལས་
རྣམ་བཞིའི་དབྱིབས་སུ་མཐོ་བ། དེའི་དཀྱིལ་དུ་རིན་པོ་ཆེ་མེ་ཤེལ་ལས་

གྲུབ་པའི་མཆོད་རྟེན་བཀྲིས་སྒོ་མང་གི་ཚུལ་དུ་ཡོད་པ། ཕྱི་གསལ་ནང་
གསལ་ཏེ་སྣང་ལ་རང་བཞིན་མ་གྲུབ་པ། ཕོ་བྲང་འདི་ཡི་བྱང་རི་ནི་ཤེལ་
གྱི་མཆོད་རྟེན་ལ་དར་དཀར་གྱིས་ཡོལ་བ་སྦྲེལ་བ་འདྲ་བ། ཤར་རི་ནི་
པདྨ་ཁ་ཕྱེས་པ་འདྲ་བ། ལྷོ་རི་ནི་ཁྱུང་གཤོག་པ་བརྐྱང་པ་འདྲ་བ། ནུབ་རི་
ནི་རྒྱལ་པོ་གདན་ལ་བཞུགས་པ་འདྲ་བ། མཚམས་བཞི་ནི་བཙུན་མོས་བུ་
འཁྱེར་བ་འདྲ་བ། དེ་ཡང་བྱང་ཤར་ན་དྲང་སྲོང་དམོད་པ་དོར་བའི་གནས་
ཞེས་བྱ་བ་རྣམ་ཐོས་སྲས་དྲི་ཟ་ཟུར་ཕུད་ལྔ་པའི་གནས་ཡིན་ཏེ་ལོངས་
སྤྱོད་ཀྱི་དངོས་གྲུབ་དེར་ཞུས། ཤར་ལྷོ་ན་མཁའ་འགྲོ་དངོས་གྲུབ་ཀྱི་
གནས་ཞེས་བྱ་བ་མཁའ་འགྲོ་སྡེ་ལྔའི་ཕོ་བྲང་དང་། རི་རྒྱལ་བློན་དང་
བཙུན་མོ་འདྲ་བ་ཡོད་དེ་རིག་འཛིན་ཚེ་ཡི་དངོས་གྲུབ་དེར་ཞུས། ཆུ་
འབབ་པའི་ལུང་མདོ་ལྷོ་ནུབ་མཚམས་ན་རི་མཆོད་རྟེན་བུམ་པ་བྲེ་དང་
བཅས་པ་ཡོད་དེ་འཇམ་དཔལ་གཤིན་རྗེ་ཚེ་བདག་གི་ཕོ་བྲང་ཡིན།
དེའི་གཡས་གཡོན་དུ་རི་དཔལ་བཤོས་འདྲ་བ་གཉིས་དེ། གཡས་
འཇིགས་བྱེད་དང་གཡོན་གཤིན་རྗེ་གཤེད་དམར་གྱི་ཕོ་བྲང་ཡིན།
དེར་འཕྲིན་ལས་རྣམ་བཞི་འགྲུབ་པའི་གསོལ་བ་བཏབ་ན་ངེས་པར་འགྲུབ།

ནུབ་བྱང་དུ་བྲག་སེང་གེ་གནམ་དུ་འཆོང་བ་འདྲ་བ་གསུམ་ཡོད་དེ་སྤྱན་
རས་གཟིགས་ཀྱི་ཕོ་བྲང་ཡིན། བྱམས་སྙིང་རྗེ་རྒྱུད་ལ་སྐྱེ་བའི་གསོལ་བ་
བཏབ་ན་ངེས་པར་དུ་འགྲུབ་བོ།། ཞེས་གསུངས། ཆོས་རྗེ་རོལ་པའི་རྡོ་
རྗེས་འོག་གི་ཐང་དཀྱིལ་གྱི་མཚོ་དེ་ཞིང་སྐྱོང་ཡབ་ཡུམ་ལ་གནས་ཡུལ་
མ་མོ་བཅུ་དྲུག་གིས་བསྐོར་བའི་བླ་མཚོར་གཟིགས། ཕར་རིའི་རི་གླང་
ཆེན་གྱི་སྣ་འདྲ་བ་དེ་མ་ཧཱ་གསེར་གྱི་རུས་སྦལ་ལ་ས་བདག་རྗེ་བློན་བཅུ་
གཉིས་ཀྱིས་བསྐོར་བ་ཞལ་གཟིགས། ཕར་ངོས་ཀྱི་དོ་བོ་དེར་སྤྲུལ་སྐུ་
ནོར་བུ་བརྒྱན་པས་དོ་བོ་རིན་ཆེན་སྤུངས་པ་ཞེས་མཚན་གསོལ་ཏོ།།
ཆོས་རྗེ་མཐོང་བ་དོན་ལྡན་གྱིས། ལྷ་མོ་རི་མ་ཏི་དང་། ངང་པའི་མཚོ་མོ།
སྒེགས་པའི་མཚོ་མོ། ཁྱི་མོ་གསང་བའི་མཚོ་མོ། ཕག་མོའི་མཚོ། འཇམ་
དབྱངས་དཀར་པོ། སྒྲོལ་མ་དཀར་མོ། ཁྲོས་མ་ནག་མོ། སྦས་པའི་བླ་
མཚོ་རྣམས་གཉན་ཞིང་། བཅུ་གཅིག་ཞལ་གྱི་རི་མགུལ་དུ་སྒྲོལ་མ་དཀར་
སྔོན་གྱི་བླ་མཚོ། ཕྱི་ངོས་ཞིང་ཁམས་ཡངས་པ་ཅན་བྱ་བ་མེ་ཏོག་རིགས་
ཀྱང་མང་པོ་ཡོད་གསུངས་སོ།།
མཆོད་རྟེན་བཀྲིས་འོད་འབར་ཀྱི་གཟིགས་སྣང་། ཕོ་བྲང་ཆེན་པོ་མཚོ་ཡི་ལྷོ་
་

ནུབ་ན་ནོར་བུ་གླང་ཆེན་གྱི་ཐང་ཞེས་བྱ་བ་ཞིང་ལྤགས་བརྒྱང་པ་ལྟ་བུ་
ཡོད་དེ་དེའི་སྟོད་ན་གསེར་དངུལ་གྱི་གཞོང་པ་དང་བཀྲ་ཤིས་པའི་རྟགས་
བརྒྱད་ཀྱིས་བསྐོར་བའི་དབུས་ན། དཔལ་རང་བྱུང་གི་མཆོད་རྟེན་བཀྲིས་
འོད་འབར་ཞེས་བྱ་བ་བཞུགས་ཏེ་ཞི་རྒྱས་དབང་དྲག་ཚང་བའི་དབྱིབས་
ཟླུམ་པོར་གནས་པ། བང་རིམ་བརྒྱ་དང་རྩ་བརྒྱད་ཚང་བ་དེའི་ཤར་དུ་
ཞི་བའི་མཆོད་རྟེན་ཟླུམ་པོ། ལྷོ་ན་རྒྱས་པའི་མཆོད་རྟེན་གྲུ་བཞི། ནུབ་ན་
དབང་གི་མཆོད་རྟེན་ཟླ་གམ། བྱང་ན་དྲག་པོའི་མཆོད་རྟེན་ཟུར་གསུམ།
དེའི་སྒོ་བཞི་ལ་སྒོ་མ་རེ་རེ་གནས་ཏེ། ཤར་ན་ཁྭ་གདོང་མ། ལྷོ་ན་ཕག་
གདོང་མ། ནུབ་ན་ཁྱི་གདོང་མ། བྱང་ན་འུག་གདོང་མ་རྣམས་མངོན་སུམ་
དུ་ཡོད་དོ། དེའི་ཏོག་དང་བྱ་རུ་ལ་ཀུན་ཏུ་བཟང་པོ་ཡབ་ཡུམ་ལ་རིགས་
ལྔའི་སངས་རྒྱས་ཀྱིས་བསྐོར་བ་བཞུགས། གདུགས་དང་ཆོས་འཁོར་
གཉིར་ནི་ཀུན་གྱིས་མི་མཐོང་སྟེ་དག་པ་འོད་གསལ་གྱི་འཁོར་ལོ་
བཞུགས་པའི་ཡེ་ཤེས་ཀྱི་ངོ་བོ་ཡིན་ནོ།། བུམ་པའི་སྟོད་ན་ཞི་བ་བཞི་བཅུ་
རྩ་གཉིས། སྨད་ན་ཁྲག་འཐུང་ལྔ་བཅུ་རྩ་བརྒྱད་རྣམས་བཞུགས། བང་
རིམ་འོག་མ་ལ་ཁྲག་འཐུང་ལྷ་དགུའི་དཀྱིལ་འཁོར་དང་བང་རིམ་སྟེང་མ་

ལ་འཇམ་དཔལ་གྱི་ལྷ་སུམ་བརྒྱ། བང་རིམ་གསུམ་པ་ལ་མ་རྒྱུད་ཀྱི་ལྷ་
ཚོགས་དང་བང་རིམ་བཞི་པ་ལ་ཕ་རྒྱུད་ཀྱི་ལྷ་ཚོགས་ཐམས་ཅད། བང་
རིམ་དགུ་པ་ལ་གསང་སྔགས་ཕྱི་ནང་དུ་གྲགས་པའི་ལྷ་ཚོགས་ཐམས་
ཅད་བཞུགས་སོ།། བུམ་པར་ཁྲག་འཐུང་ལྔ་བཅུ་རྩ་བརྒྱད་ཀྱི་ལྷ་ཚོགས་
ཐམས་ཅད་དང་བྲེ་ལ་གསང་བ་འདུས་པའི་ལྷ་བདུན་བརྒྱ་ཉི་ཤུ་རྩ་ལྔ་ཏིལ་
གྱི་སྒང་བུ་ཁ་ཕྱེ་བ་ལྟ་བུ། འཁོར་ལོ་གདུགས་བྱ་རུ་དང་བཅས་པ་ལ་
སངས་རྒྱས་དང་བྱང་ཆུབ་སེམས་དཔའི་ལྷ་ཚོགས་གྲངས་མེད་པར་
བཞུགས་སོ།། ཕྱི་ཡི་རྒྱུ་ནི་རྡོ་རིན་པོ་ཆེ་ཨན་ད་རྙིལ་ལས་གྲུབ་པ། ནང་ནི་
རིན་པོ་ཆེ་མེ་ཤེལ་ལས་གྲུབ་པའི་དྲྭ་མིག་རིམ་པ་བཅུ་གསུམ་ལ་སངས་
རྒྱས་སྟོང་རྩ་གཉིས་བཞུགས་པ། དེ་ལྟར་ངོ་མཚར་མཆོག་ཏུ་གྱུར་པའི་
མཆོད་རྟེན་འདི་ནི། བསྐལ་པ་བཟང་པོ་འདི་ཉིད་ཆགས་པའི་སྟོད་དུ་
སངས་རྒྱས་འཁོར་བ་འཇིག་གི་བསྟན་པ་ལ་འོག་ཀླུའི་ཡུལ་དུ་འགྲོ་དོན་
ལ་གཤེགས། སངས་རྒྱས་འོད་སྲུང་ཇིག་རྟེན་དུ་བྱོན་པའི་ཚེ་མཁའ་འགྲོ་
མ་རྣམས་ཀྱིས་གསོལ་བ་བཏབ་པས་ལྷ་དང་མིའི་དོན་དུ་ཡར་འཕགས་ཏེ་
གནས་འདི་ཉིད་དུ་འགྲོ་དོན་ལ་བཞུགས། སངས་རྒྱས་འོད་སྲུང་གིས

མ་ག་དྷའི་ཡུལ་དུ་མཆོད་རྟེན་བྱ་རུང་ཁ་ཤོར་ལ་རབ་གནས་མཛད་པ་
དང་རང་བྱུང་མཆོད་རྟེན་འདིར་ཡང་མཉམ་དུ་མཛད། མ་ཟད་བཅོམ་
ལྡན་འདས་ཐུབ་པའི་དབང་པོ་རི་བོ་ཏཱ་ལར་བཞུགས་པའི་དུས་བྱང་ཆུབ་
སེམས་དཔའ་སྤྲིན་གྱི་ཤུགས་ཅན་དུ་སྤྲུལ་ནས་རང་བྱུང་མཆོད་རྟེན་འདི་
ཉིད་དང་རི་ཨ་ཝ་རྡུ་ཏི་ལ་རབ་གནས་མཛད། དུར་ཁྲོད་ཆེན་པོ་སོ་ས་
གླིང་ནས་རིག་འཛིན་ཆེན་པོ་དགའ་རབ་རྡོ་རྗེས་མཁའ་འགྲོ་མ་རླུང་གི་
གཤོག་པ་ཅན་ལ་ཆིབས་ཏེ་རྫུ་འཕྲུལ་གྱིས་བྱོན་ནས་གནས་འདི་ཉིད་དུ་
མཁའ་འགྲོ་མའི་ཚོགས་དཔག་ཏུ་མེད་པ་ལ་གསང་བ་བླ་ན་མེད་པའི་
དབང་བསྐུར་ཆོས་སྟོན་ཞིང་རང་བྱུང་མཆོད་རྟེན་འདི་ཡང་རབ་ཏུ་གནས་
པར་མཛད། དེའི་ཚེ་མཆོད་རྟེན་འདི་ནམ་མཁའ་ལ་འཕགས་ཏེ་ས་གཡོ་
བ་དང་ཞི་ཁྲོའི་ལྷ་ཚོགས་ཐམས་ཅད་འོད་ཀྱི་དྲྭ་བར་སྣང་ཞིང་མཁའ་འགྲོ་
མ་རྣམས་ཀྱིས་མཆོད་པའི་འབྱོར་ཚོགས་དཔག་ཏུ་མེད་པས་མངའ་
གསོལ། ཡང་གངས་ཏེ་རྩེ་ནས་གྲུབ་ཆེན་བརྒྱད་ཅུས་བཀྲིས་མེ་ཏོག་ནམ་
མཁར་གཏོར་བས་གནས་འདི་ཉིད་དུ་འཆར་བཞིན་དུ་བབས། བོད་ཀྱི་
རྒྱལ་བློན་སྔ་དར་བའི་དུས་སུ་ཨོ་རྒྱན་བདག་དང་བཱི་མ་ལས་ཀྱང་ཐོག་

མར་ཇོ་བོ་ལ་ལ་གཤེགས་ཏེ་ཟིལ་ཆེན་ལ་གནས་ཕབས། དེ་ནས་
བརྩམས་ཏེ་ཙ་རི་ཙ་གོང་པརྦ་ཏ་ཤར་ནུབ་ཀྱི་ཕྱི་ནང་ཐམས་ཅད་ལ་
ཞབས་ཀྱིས་བཅགས་ཤིང་། མ་འོངས་པའི་དོན་དུ་གཏེར་དང་ལམ་ཡིག་
མང་པོ་ཡང་མཛད། ཞིང་སྐྱོང་དང་གནས་སྲུང་མཁའ་འགྲོ་ལས་ཀྱི་དྲེགས་
པ་ཅན་རྣམས་ཐམས་ཅད་བཀའ་དང་དམ་ལ་བཏགས་ཤིང་མ་འོངས་ཆོས་
མཛད་སྒྲུབ་པ་པོ་རྣམས་ཀྱི་འཕྲིན་ལས་སྒྲུབ་པར་རྩིས་ལ་ཕབས། ཁྱད་
པར་གནས་མཆོག་འདི་ཉིད་དུ་མཁའ་འགྲོ་མ་རྣམས་ལ་ཆོས་ཀྱི་འཁོར་ལོ་
དཔག་ཏུ་མེད་པ་བསྐོར། མཚོ་དབུས་སུ་མཁའ་འགྲོ་མ་རྣམས་ཀྱིས་དར་
ལམ་ལ་གདན་དྲངས་ཏེ་རང་བྱུང་ཤེལ་གྱི་མཆོད་རྟེན་ལ་ལྷ་བདུན་སྟོང་
ཉེར་ལྔ་དང་། སྔར་གྱི་མཆོད་རྟེན་སྒོ་མང་འདི་ཉིད་ལ་གསང་སྔགས་ཕྱི་
ནང་གི་ལྷ་ཚོགས་ཐམས་ཅད་ཞལ་གཟིགས། རབ་ཏུ་གནས་པར་མཛད་
པའི་ཚེ་ཕྱོགས་བཅུའི་རྒྱལ་བ་ཐམས་ཅད་ཀྱིས་ནམ་མཁའ་གང་བ་དང་ས་
གཞི་ཐམས་ཅད་མཁའ་འགྲོ་མའི་ཚོགས་ཀྱིས་གང་བར་བྱས་ཏེ་རང་བྱུང་
འདི་ཡང་འོད་ཀྱི་དྲྭ་བར་འགྱུར་ཏོ།། མ་འོངས་པའི་དུས་སུ་སྐལ་ལྡན་གྱི་
སྐྱེས་བུ་ལུས་དང་སྲོག་ལ་མི་བལྟ་བར་ཐར་པ་དང་དུ་ལེན་པ་ལ། ཡེ་ཤེས་

ཀྱི་མཁའ་འགྲོ་མ་རྣམས་ལ་གསོལ་བ་འདེབས་ཤིང་གནས་འདི་རུ་ཕྱིན་
ལ་རང་བྱུང་གི་མཆོད་རྟེན་འདི་ཉིད་ལ་ཕྱག་འཚལ་ཞིང་ཕྱི་ནང་གི་མཆོད་
པ་ཕུལ་ཏེ་བསྐོར་བ་ལན་གསུམ་བྱས་པ་ཙམ་གྱིས་ངན་སོང་གི་སྒོ་བཅད།
ལན་བདུན་བསྐོར་ན་ལྷ་མི་ལ་སོགས་པ་དག་པའི་ལུས་ཐོབ། ཉེར་གཅིག་
བསྐོར་ན་རིག་འཛིན་གྱི་གནས་ཐོབ། རང་བྱུང་འདི་ཉིད་ལ་གང་ཡང་རུང་
བས་བརྒྱ་དང་རྩ་བརྒྱད་བསྐོར་ན་ཕྱག་རྒྱ་ཆེན་པོ་མཆོག་གི་དངོས་གྲུབ་
ཐོབ་པར་འགྱུར་ཏོ།། དེ་ཡང་བཱི་མ་ལའི་ལམ་ཡིག་ལས། མཁའ་འགྲོ་མ་
གསང་བ་བླ་ན་མེད་པའི་གནས་ཞེས་བྱ་བ་ན། རང་བྱུང་གི་མཆོད་རྟེན་མེ་
ཤེལ་ལས་གྲུབ་པ་དང་ས་ལས་གྲུབ་པ་ཡོད། བཀྲིས་སྒོ་མང་གི་སྒོ་བདུན་
བཅུ་རྩ་བདུན་ལ་མགོན་པོ་བདུན་བཅུ་རྩ་བདུན་གྱི་སྐུ་ཤེལ་ལས་གྲུབ་པ་
དང་པདྨའི་ཕྲེང་བ་ལ་ཞི་བ་བཞི་བཅུ། བང་རིམ་དང་པོ་ལ་ཁྲག་འཐུང་ལྷ་
དགུའི་དཀྱིལ་འཁོར། བང་རིམ་གཉིས་པ་ལ་འཇམ་དཔལ་གྱི་ལྷ་སུམ་
བརྒྱའི་དཀྱིལ་འཁོར་། བང་རིམ་གསུམ་པ་ལ་མ་རྒྱུད་ཀྱི་ལྷ་ཚོགས།
བང་རིམ་བཞི་པ་ལ་ཕ་རྒྱུད་ཀྱི་ལྷ་ཚོགས། བང་རིམ་ལྔ་པ་ལ་གསང་
སྔགས་ཕྱི་ནང་གི་ལྷ་ཚོགས། བུམ་པའི་ནང་དུ་ཁྲག་འཐུང་ལྔ་བཅུ་རྩ་

བརྒྱད་ཀྱི་ལྷ་ཚོགས། བྲེ་ལ་གསང་བ་འདུས་པའི་ལྷ་ཚོགས་དང་། བྱ་རུ་
གདུགས་དང་བཅས་པ་ལ་བུད་དྷ་སཱ་ཏྭའི་སྐུ་མང་པོ་བཞུགས། བྱིན་
རླབས་རང་བྱུང་གིས་མཐའ་བསྐོར་དུ་འོད་ཁ་དོག་སྣ་ཚོགས་བྱུང་བ་དང་།
རི་བྲག་ཐམས་ཅད་ལྷའི་སྐུ་གཟུགས་འདྲ་བ་དང་། ཤེལ་གྱི་རི་དང་ཤེལ་
གྱི་མཆོད་རྟེན་སྣ་ཚོགས་ཡོད་དེ། དེ་ཉིད་དུས་བཟང་པོ་ལ་མཁའ་འགྲོ་
མ་རྣམས་ཀྱིས་ཙན་དན་དཀར་པོའི་འཆར་འབེབས་པ་དང་མཆོད་པའི་
བྱེ་བྲག་སྣ་ཚོགས་པས་མཆོད་ཅིང་བཀུར་བསྟི་དང་རིམ་འགྲོ་དང་། བསྟི་
སྟང་དུ་བྱེད་དོ། ལྷ་མི་རྣམས་ཀྱིས་ཀྱང་དེ་ལྟར་དུ་བྱེད་དོ། རྣལ་འབྱོར་
པས་དུས་བཟང་པོ་ལ་ཚོགས་ཀྱི་བྱེ་བྲག་དང་གཏོར་མ་ལ་སོགས་པས་
མང་དུ་མཆོད་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་ཐེ་ཚོམ་
མེད་དོ།། ཞེས་གསུངས་སོ། གཏེར་སྟོན་གུ་རུ་ཆོས་དབང་གི་ཞལ་
ནས་ཀྱང་། ནོར་བུ་གླང་ཆེན་ཐང་གི་གཞལ་ཡས་ནས། །མཆོད་རྟེན་བྱ་
རུང་ཁ་ཤོར་ལ། །མཆོད་རྟེན་བརྒྱ་དང་རྩ་བརྒྱད་བསྐོར། །གནས་འདི
མཇལ་བའི་སྐྱེས་བུ་རྣམས། །ཕྱིར་མི་ལྡོག་པའི་ས་ཐོབ་འགྱུར། །ཅེས་
དང་། ཀརྨ་པ་ཆོས་རྗེ་རོལ་པའི་རྡོ་རྗེས། རང་བྱུང་མཆོད་རྟེན་འདི་ཡི་

ཤར་དུ་ཞི་བའི་མཆོད་རྟེན་སྒོ་སྲུང་སྤྱང་གདོང་མ། ལྷོ་ན་རྒྱས་པའི་མཆོད་
རྟེན་སྒོ་སྲུང་ཁ་གདོང་མ། ནུབ་ན་དབང་གི་མཆོད་རྟེན་སྒོ་སྲུང་ཁྱི་གདོང་
མ། བྱང་ན་དྲག་པོའི་མཆོད་རྟེན་སྒོ་སྲུང་སྟག་གདོང་ཅན། མཆོད་རྟེན་སྒོ་
ལྷོ་ནས་ལུང་བསྟན་ནོ། བྱ་རུ་གདུགས་དང་བཅས་པ་ལ་སངས་རྒྱས་དང་
བྱང་ཆུབ་སེམས་དཔའི་ཞིང་ཁམས།ཆོས་འཁོར་ལ་གསང་བ་འདུས་
པའི་ལྷ་ཚོགས། བྲེ་ལ་ཁྲག་འཐུང་ལྔ་བཅུ་རྩ་བརྒྱད་དང་། བུམ་པ་ལ་ཞི་བ་
བཞི་བཅུ་ཞེ་གཉིས། པད་འཕྲེང་ལ་འཇམ་དཔལ་གྱི་ལྷ་ཚོགས། བང་རིམ་
དང་པོ་ལ་ཕ་རྒྱུད་ཀྱི་ལྷ་ཚོགས། གཉིས་པ་ལ་མ་རྒྱུད་ཀྱི་ལྷ་ཚོགས།
གསུམ་པ་ལ་ཀྱཻ་རྡོ་རྗེའི་ལྷ་ཚོགས། བཞི་པ་ལ་མ་ཧཱ་མ་ཡའི་ལྷ་ཚོགས།
ལྔ་པ་རྡོ་རྗེ་གདན་བཞིའི་ལྷ་ཚོགས། སྒོ་བདུན་བཅུ་རྩ་གཉིས་ལ་དཔལ་
མགོན་བདུན་བཅུ་རྩ་གཉིས། དེའི་རྩ་བར་ཕྱོགས་སྐྱོང་དང་ཞིང་སྐྱོང་ཆོས་
སྐྱོང་མ་མགོན་རྣམས་གསལ་བར་བཞུགས།། ཞེས་གསུངས།
འདི་ཉིད་ལ་བཀུར་བསྟི་བྱས་པའི་ཕན་ཡོན། ཨོ་རྒྱན་པད་མས་སྣུབས་ནམ་མཁའི་
སྙིང་པོ་ལ་སོགས་པ་རྣམས་དང་། མཁའ་འགྲོ་ཡེ་ཤེས་མཚོ་རྒྱལ་དང་།
མོན་མོ་བཀྲ་ཤིས་ཁྱེའུ་འདྲེན་རྣམས་ལ་བཀའ་སྩལ་པ། ཁྲི་གདུགས་འོག་

ན་འགྲན་ཟླ་མ་མཆིས་པའི། །རང་བྱུང་ལྷུན་གྱིས་གྲུབ་པའི་མཆོད་རྟེན་
འདི། །མིག་གིས་མཐོང་ན་ངན་སོང་སྐྱེ་སྒོ་བཅོད། །གང་དག་འདི་ལ་སྐོར་
བ་སུས་བསྐོར་བ། །བཤན་པ་ཡིན་ཡང་མཐོ་རིས་གནས་སུ་སྐྱེ། །གང་
ཞིག་མཆོད་རྟེན་འདི་ལ་ཕྱག་འཚལ་བ། །ཐུན་མོང་ཁྱད་པར་ཕལ་ཆེར་
རྒྱལ་པོར་གྱུར། །མཆོད་རྟེན་འདི་ལ་རྣམ་ཐར་སུས་བརྗོད་པ། །གང་གིས་
ཐོས་པས་ངན་སོང་ཀུན་ལས་སྐྱོབ། །གང་ཞིག་མཆོད་རྟེན་འདི་ལ་པུས་
འཛུགས་པ། །ཆོ་རིགས་བཙུན་པ་རྒྱལ་རིགས་འཁོར་ལོས་བསྒྱུར། །གང་
ཞིག་མཆོད་རྟེན་འདི་ལ་ཐལ་སྦྱར་བ། །མི་དེ་ཡང་དག་ལམ་ལ་གནས་
པར་འགྱུར། །མཆོད་རྟེན་འདི་ལ་མཎྜལ་སུས་ཕུལ་བ། །གནས་སྐབས་
མཐར་ཐུག་བྱང་ཆུབ་མཆོག་ཐོབ་འགྱུར། །གང་ཞིག་མཆོད་རྟེན་འདི་ལ་
མར་མེ་ཕུལ། །བྱེ་བ་ཁྲག་ཁྲིག་ལྷ་ཞལ་མཐོང་བར་འགྱུར། །གང་ཞིག་
མཆོད་རྟེན་འདི་ལ་དྲི་ཆབ་ཕུལ། །ཡི་དྭགས་མི་སྐྱེ་ལོངས་སྤྱོད་ཆེ་བར་
འགྱུར། །གང་ཞིག་མཆོད་རྟེན་འདི་ལ་ཞལ་ཟས་ཕུལ། །ཚེ་རིང་ནད་མེད་
མུ་གེ་མེད་པར་འགྱུར། །མཆོད་རྟེན་འདི་ལ་ཅོད་པན་སུས་བཏགས་
པ། །མི་དེ་ལྷ་མིའི་གོ་འཕང་ཐོབ་བར་འགྱུར། །མཆོད་རྟེན་འདི་ལ་རབ་

གནས་སུས་སྦྱར་བ། །དུག་གསུམ་ནད་ཞི་རྒྱལ་ཁམས་བདེ་བར་འགྱུར།
གསང་སྔགས་མཐར་ཕྱིན་ཨོ་རྒྱན་ཡུལ་ལྟ་བུ། །སྒྲུབ་པ་བྱས་ན་མི་འགྲུབ་
གང་ཡང་མེད། །གནས་འབྲེལ་ཙམ་གྱིས་རིག་འཛིན་གྲལ་དུ་འཁོད།
ཕུང་པོ་བོར་ན་མཁའ་སྤྱོད་གནས་སུ་འགྲོ། །ཚོགས་འཁོར་བྱས་ཚད་
ཆུས་ཟོད་འགྲོ་རེ་དཀོན། འདི་ལ་གནས་ཚད་དུ་རུ་ཀས་མི་ཕབས།།
ཞེས་གསུངས་སོ། མཆོད་རྟེན་ནང་དུ་བླ་མ་རུ་པ་ཆོས་རྗེའི་ཕྱག་ཐེ་བོང་
གི་རྗེས། ཀརྨ་པ་རོལ་པའི་རྡོ་རྗེའི་ཞབས་རྗེས། གཏེར་སྟོན་གུ་རུ་ཆོས་
དབང་གི་ཞབས་རྗེས། རྡོར་འཛིན་ཆོས་དབང་གྲགས་པའི་ཕྱག་འཁར་གྱི་
རྗེས། མཆོད་གཡག་གི་ཞབས་རྗེས། གོ་ཤྲཱི་དཔལ་འབྱོར་དོན་གྲུབ་གྱི་
ཕྱག་གཉིས་ཀྱི་ཕྱག་རྗེས། དཔའ་བོ་རྡོ་ཡི་ཐོད་པ། མཁའ་འགྲོ་མ་རྣམས་
ཀྱི་ཚོགས་གཞོང། དབང་ཕྱུག་ཆེན་པོའི་སྐུ་རྣམས་ཡོད། གོང་གི་
བཞུགས་ཁྲི་འདི་ནི་ཀརྨ་རོལ་པའི་རྡོ་རྗེ་ནས་ཉེ་བར་བཟུང། ཞྭ་དམར་
ནག་རིམ་པ་ལྟར་བཞུགས་ཤིང་གསང་སྔགས་ཟབ་མོའི་ཆོས་མང་དུ་
གསུངས་ཏེ། སེམས་ཅན་ཐམས་ཅད་རྣམ་གྲོལ་ལ་འགོད་པའི་བཞུགས་
ཁྲི་བྱིན་རླབས་ཅན་ཡིན་ནོ། འོག་གི་བཞུགས་ཁྲི་ནི་གཏེར་སྟོན་གུ་རུ་

ཆོས་དབང་གི་བཞུགས་ཁྲི་ཡིན་ནོ།།
ཨེ་ཀཱ་ཛཱ་ཊིའི་གཟིགས་སྣང་། གཞུང་གི་ཆུ་འབབ་པའི་ངོས་ན་སྒོ་
 སྲུང་རུས་སྦལ་གདོང་ཅན་གཟིགས། དེའི་ཚུར་ངོས་ན་རྗེ་བཙུན་དབང་
ཕྱུག་རྡོ་རྗེས་གཙུག་གཏོར་རྣམ་རྒྱལ་མ་གཟིགས། གཏེར་སྟོན་རཏྣ་གླིང་
པ་འདིར་ཕེབས་པའི་དུས་སུ་མི་དཀར་པོ་གཅིག་གིས་ལམ་བཀག་སྟེ་མ་
བཏང་བས་གཏོར་མ་ཕུལ་བས་འདི་ཉིད་ལ་ཐིམ་པའོ།། དེ་ནས་སྒོ་སྲུང་
བཤན་པ་སྤུན་བདུན་དང་དེ་ནས་ཁྱི་མགོ་བླ་མཚོ་ཡོད། དེའི་གོང་དེར་
ཆོས་རྗེ་རཏྣ་བྷ་དྲས་རྣམ་ཐོས་སྲས་དང་བིར་ཝ་པ་ཞལ་གཟིགས། དེ་ནས་
བྱ་ཕོ་བླ་མཚོ་དང་མར་ཕྱིན་པ་ན་ཕག་མོ་བླ་མཚོ་ཡོད། ཚུར་ངོས་ཀྱི་
ཆུ་འཆར་དེར་འཇམ་དབྱངས་དཀར་པོ་ཞལ་གཟིགས། རྡོ་རྗེ་འཇིགས་
བྱེད། སྒྲོལ་མ་དཀར་མོ། རེ་མ་ཏི་མཆེད་གསུམ་གྱི་བླ་མཚོ་རྣམས་ཡོད།
དེ་ཡང་ཨོ་རྒྱན་པད་མའི་ཞལ་ནས། ལུང་པ་མདའ་ཕྱག་རྒྱ་བསྣོལ་བ་འདྲ་
བ་ནས་མར་ཕྱིན་པ་ན་བྲག་རི་སོག་པོ་ཁྲོས་པ་འདྲ་བའི་མདུན་དུ་ཨེ་ཀཱ་ཛཱ་
ཊི་རྦ་དོང་འཇིགས་ཞིང་སྐྱི་གཡའ་བ་ཡོད་ཅེས་གསུངས་པ་ལྟར་མཚུངས་
མེད་ཆོས་ཀྱི་རྗེ་ཀརྨ་པ་རིམ་པ་ལྟར་བྱོན་པ་ཐམས་ཅད་ཀྱིས་ཀྱང་སྔགས་

ཀྱི་རྒྱལ་མོ་ཨེ་ཀཱ་ཛཱ་ཊིའི་སྐུ་ཤིན་ཏུ་གསལ་བར་ཞལ་གཟིགས། རྗེ་བཙུན་
དབང་ཕྱུག་རྡོ་རྗེས་དཔལ་ལྡན་ལྷ་མོ་རང་བྱུང་རྒྱལ་མོ་དང་ལྷ་མོ་དུང་སྐྱོང་
མ། གཞན་ཡང་ཡི་དམ་ཞི་ཁྲོའི་སྐུ་དཔག་ཏུ་མེད་པ་ཞལ་གཟིགས།
འོག་གི་བཞུགས་ཁྲི་ལ་རྗེ་བཙུན་དབང་ཕྱུག་རྡོ་རྗེའི་ཞབས་གཉིས་ཀྱི་
རྗེས་ཀྱང་ཡོད་དོ། །
དྲུག་པ། མཚོ་དཀར་ནས་ཀློ་བོ་མི་ཁྱིམ་བདུན་པའི་གྲོང་
བར་གྱི་དག་པའི་གཟིགས་སྣང་བསྟན་པ།
དེ་ཡང་སྔོན་གྱི་དུས་སུ་ཀརྨ་པ་ཆོས་ཀྱི་རྗེ་རོལ་པའི་རྡོ་རྗེ་དང་།
རས་དཀར་བ་ཐུགས་རྗེ་རྒྱལ་མཚན་དཔོན་སློབ་གཉིས་ཀྱིས། མཚོ་
དཀར་འདི་ཉིད་ཀྱི་ཤར་ཕྱོགས་བདེ་ཆེན་སྨན་མོ་ལ་ནས་བྱོན་ཏེ། གནས་
ཀྱི་སྒོ་ཕྱེས་ལུང་བསྟན་གཟིགས་སྣང་ཐམས་ཅད་གཏན་ལ་ཕབས།
ཚོགས་ཁང་གཟིམས་ཁང་སྤྱིལ་ཕྲེང་དང་བཅས་པ་རྒྱབ་ནས་བསྟན་པ་
དར་རྒྱས་སུ་མཛད་དེ་ནུབ་སྒོ་ལྟར་ཡར་བྱོན་ཏོ།། དེ་ཡང་གཏེར་སྟོན་གུ་
རུ་ཆོས་དབང་གིས། ཆོས་འབྱུང་ཐང་ནས་ཡར་བྱོན་པའི་བྲག་ཁྲ་རིང་
ངམ་སྟག་རི་ཞེས་བྱ་བ་ལ་དཔལ་ལྡན་ལྷ་མོའི་ཕོ་བྲང་དང་བྲག་སྣ་དེར་ཚེ་

དཔག་མེད་པའི་སྐུ་དང་ཚེ་ཆུ་གཟིགས། ཕུག་པའི་ནང་དུ་ཆོས་རྗེ་གཙུག་
ལག་འཕྲེང་བས་ཕག་མོ་དབུ་བཅད་མའི་སྐུ་གཟིགས། དེའི་འགྲམ་དུ་སྤྲུལ་
སྐུ་ནོར་བུ་རྒྱན་པས་ཕག་མོའི་དཀྱིལ་འཁོར་གསུམ་བརྩེགས་སུ
གཟིགས། གཏེར་སྟོན་རཏྣ་གླིང་པས་རྡོ་རྗེ་འཇིགས་བྱེད་དང་དབང་ཆེན་
ཟིལ་གནོན། གཤིན་རྗེ་གཤེད་དམར། འཇམ་དཔལ་གདོང་དྲུག་ལ་
སོགས་པ་ཞལ་གཟིགས། དེ་ནས་ཡར་ཕྱིན་པའི་སྟེང་དེར་ཞྭ་དམར་བ་
དྲུག་པས་མཁའ་འགྲོའི་ཁྲུས་ཀྱི་རྫིང་བུ་ཆུ་འབབ་པ་གོང་འོག་གཉིས་ཡོད་
པ་གཟིགས། དེར་ཁྲུས་བྱས་ན་སྐལ་པ་སྟོང་གི་སྡིག་སྒྲིབ་དག་པར་གསུངས་སོ། དེ་ནས་
ཡར་ཕྱིན་པའི་གོང་དེར་ཞྭ་དམར་བ་ཆོས་ཀྱི་གྲགས་པས་སྒོ་སྲུང་ངང་
པའི་གདོང་ཅན་གཟིགས། དེ་ནས་ཡར་ཕྱིན་པའི་ནམ་འཕང་སྟེང་གི་ཆུ་
འགྲམ་དེར་ཞྭ་དམར་ཆོས་ཀྱི་གྲགས་པས་དུར་ཁྲོད་བསིལ་བ་ཚལ་དང།
མཁའ་འགྲོ་མ་སུ་ཀ་སིདྷིའི་ཞབས་རྗེས་གཟིགས། དེར་རྗེ་བཙུན་དབང་ཕྱུག་རྡོ་
རྗེའི་བཞུགས་ཁྲི་ཡོད། དེ་ནས་ཡར་ཕྱིན་པའི་ས་ན་ཞྭ་དམར་ཆོས་ཀྱི་གྲགས་
པས་གཤིན་རྗེ་གཤེད་ཀྱི་སྐུ་དང་། དེའི་གཡས་གཡོན་དུ་ཕ་ཝཾ་གསེར་
སྒྲོམ་གཡུ་སྒྲོམ། མགོན་པོའི་རྟེན་མཁར་ལ་སོགས་པ་དང་བྲག་སྦྲུལ་ཐུར་

དུ་རྒྱུག་པ་གཟིགས། དེ་ནས་ཡར་ཕྱིན་པའི་སྟེང་དེར་ཀློ་ཡེ་ཤེས་ཀྱི་
མཁའ་འགྲོ་མ་ལ་ཆོས་འབྱུང་དང་སྐྱེམས་གཡག་གི་ཞབས་རྗེས་གསལ་
བར་གཟིགས། དེ་ནས་ཡར་ཕྱིན་པའི་ལ་ཁ་དེར་ཆོས་རྗེ་རོལ་པའི་རྡོ་
རྗེས་གཡོན་གྱི་དོ་བོ་ལ་ལྷོ་བཙན་ནག་པོ། གཡས་ཀྱི་བྲག་ལ་རྡོ་རྗེ་གཡུ་
སྒྲོན་མའི་ཕོ་བྲང་གཟིགས། དེར་གཏོར་མ་ཕུལ་གསོལ་འདེབས་ཀྱང་བྱའོ། དེ་ནས་
ཕར་ལྟས་ན་ཙ་རི་རྙིང་མ་དག་པ་ཤྲཱིས་གཙོ་བྱས་པའི་རྙིང་མའི་རི་ཕལ་
ཆེར་མཐོང་ངོ་།། དེར་ཕྱག་འཚལ་རང་རང་གི་སྨོན་ལམ་རྒྱས་པར་གདབ། དེ་ནས་མར་
ཕྱིན་ཚེ་ཇོ་བོ་ཁ་སར་པ་ཎི་མཆེད་གཉིས་ཀྱི་སྐུ་ཡོད། རྫ་རི་དེ་རྣམ་སྲས་
ཀྱི་སྐུ་དང་ཚུར་ངོས་ཀྱི་བྲག་དཀར་དེ་སྒྲོལ་མའི་ཕོ་བྲང་དུ་གཟིགས། དེ་
ནས་མར་ཕྱིན་པ་ན་འཕྲང་ནི་གཡུ་ཐང་བདེ་བའི་སྟོད་ན་གངས་སེང་ཎ་
ཞེས་བྱ་བ་ལ་མཁའ་འགྲོ་གསང་བའི་སྒོ་སྲུང་གནས་སོ།། དེའི་འོག་
ཕྱོགས་ཀྱི་རི་ལྡེབས་དེར་གཏེར་སྟོན་གུ་རུ་ཆོས་དབང་གིས་རྣམ་པར་
སྣང་འཛད་ལ་སེམས་དཔའ་སེམས་མ་བཅུ་དྲུག་གིས་བསྐོར་བ་དང་དེའི་
གཡས་གཡོན་དུ་སྒྲོལ་མ་སྔོ་ལྗང་གི་སྐུ་ཞལ་གཟིགས། དེར་གཏོར་མ་དང་
མཎྜལ་ཕུལ། དེའི་ཆུ་ཡང་ཡན་ལག་བརྒྱད་ལྡན་གྱི་ཆུ་ཡིན་པས་འཐུང་ཞིང་

ཁྲུས་བྱས་ན་ཚེ་རིང་བ་དང་སྒྲིབ་པ་དག་པར་གསུངས། དེ་ནས་མར་ཕྱིན་
པའི་རྫ་ལམ་གྱི་ཆུ་རྡོལ་བ་དེར་ཀླུ་སྦྲུལ་མགོ་བདུན་པ་གནས། གོང་
ཕྱོགས་དེར་ཞྭ་དམར་དྲུག་པས་ཨོ་རྒྱན་ཟ་ཧོར་མའི་སྐུ་གཟིགས། དེ་ནས་
ཕར་ཕྱིན་པ་ན་སྟག་ཕུག་ཅེས་བྱ་བའི་བྲག་ཡོད་དེ་འདི་ནི་སྔོན་ཀློ་མི་
བདུན་གྱིས་གནས་ཀྱི་རི་དྭགས་དང་སྒྲུབ་པ་བ་སོགས་ལ་གནོད་པ་བྱེད་
དུ་འོང་ཞིང་། མི་དྲུག་ཕུག་པའི་ཞབས་སུ་བསྡད་དེ་གཅིག་ཆུ་ལེན་དུ་ཕྱིན་
པས། སྐབས་དེར་བན་དེ་སྟག་ལ་བཞོན་པ་གཅིག་གིས་ཕུག་པའི་ཐོད་
གྲིས་བཅད་དེ་མི་དྲུག་པོ་ཕུག་པའི་ཞབས་སུ་རྡིབས་པ་མི་གཅིག་པོ་དེས་
མཐོང་། ཤིན་ཏུ་སྐྲག་སྟེ་བྲོས་ནས་ཀློ་ཡུལ་དུ་སླེབས་པ་དང་ཤིའོ།།
ཕུག་པའི་བྲག་ལོག་ན་མགོན་པོ་སྟག་བཞོན་ཅན་གྱི་སྐུ་གསལ་བར་ཡོད།
དེ་ནས་ཕྱིན་པ་དང་མགོན་པོ་སྤྲེལ་གདོང་ཅན་གྱི་སྐུ་ཡོད། དེ་ནས་རི་
ལྡེབས་ན་ཡར་ལྟས་ན་བྲག་མདུང་རྩེ་གཟེངས་པ་འདྲ་བ་ལ་ཨེ་ཀཱ་ཛཱ་ཊི་ལ་
མོ་རྒྱུད་ཀྱི་ཆོས་སྐྱོང་གིས་བསྐོར་བ། དེ་ནས་མར་ཕྱིན་པ་དང་རྟ་མཆོག་
གི་ཁ་ནས་ཆུ་འབབ་པ་དང་དེའི་འོག་ཕར་ངོས་སུ་མགོན་པོ་བེར་ནག་ཅན་
གྱི་སྐུ། ཕར་ཕྱིན་ཏེ་ནག་ལའི་ལ་རྩེ་དེར་རྡོ་རྗེ་གཡུ་སྒྲོན་མ་ལ་གཏོར་མ་

ཕུལ། དེའི་སྟོད་བྱང་ཆུབ་ཆེན་པོའི་མཆོད་རྟེན། དེའི་རི་རྒྱུད་དེར་བརྟན་
མ་བཅུ་གཉིས་ཀྱི་ཕོ་བྲང་། སྤང་ལའི་གོང་གི་རི་ནག་པོ་དེ་མགོན་པོ་ཏྲག་
བཤད་ཀྱི་ཕོ་བྲང་དང་ཚུལ་ཁང་འགྲམ་དེར་དངོས་གྲུབ་ཀྱི་བམ་རོ། ཡན་
ལག་བརྒྱད་ལྡན་གྱི་ཆུ་དང་འཛམ་སེར་གྱི་ཕོ་བྲང་གཟིགས། དེ་ནས་
ནགས་ལའི་རྩེ་ནས་མར་ཕྱིན་ཙམ་གྱི་ས་ན་ཚེ་དཔག་མེད་གཙོ་འཁོར་
གསུམ་དང་རྣམ་རྒྱལ་མཆོད་རྟེན།རི་དྭགས་ཤ་ར་བྷ་བཅས་ཞལ་
གཟིགས། དེར་ཚེ་ཆུ་ཡང་ཡོད་ཅིང་ཚེ་ཆུ་ཕུག་ཏུ་གྲགས། དེའི་འོག་
ཕྱོགས་དེར་ཀླུ་མོ་སྟག་གི་གདོང་ཅན་གྱི་སྐུ་ཤིན་ཏུ་གསལ་བར་ཡོད། དེ་
ནས་མར་ཕྱིན་པ་ན་ཀློ་བོ་ཞེས་པའི་གྲོང་ཡོད། དེ་ཡང་ཆོས་རྗེ་རོལ་པའི་
རྡོ་རྗེས། རྡོ་རྗེ་ཕག་མོའི་གནས་གནམ་ས་ཐམས་ཅད་གྲུ་གསུམ་དུ་ཡོད་
པ། རི་ཐམས་ཅད་གིང་ཕོ་མོ་ཁྲོས་པ་འདྲ་བ། ཕྱང་ཕྱོགས་སུ་བྲག་ལྷུན་
ཞིང་འདུམ་པ་ལ་ཞི་ཁྲོ་དམ་པ་རིགས་བརྒྱའི་ལྷ་ཚོགས་བཞུགས་པ། དེའི་
འོག་ཕྱོགས་ཨོ་རྒྱན་གྱི་སྒྲུབ་ཕུག་ཏུ་མཁའ་འགྲོའི་ཚོགས་ཁང་དང་
མཁར་རྔ་ལ་སོགས་ཡོད། གནས་དེ་ནི་དཔའ་བོ་དང་མཁའ་འགྲོའི་
གྲོང་ཁྱེར་ཡིན་ཏེ་རིགས་ལྡན་གྱི་ཕོ་མོ་གཉིས་ཀྱང་རྒྱུན་མ་ཆད་པར་འོང་

ངོ་།། ཞེས་གསུངས་སོ། དེར་རྣལ་འབྱོར་པས་ཚོགས་ཀྱི་འཁོར་ལོ་
བསྐོར་ཞིང་ཟས་འབྲེལ་ཀྱང་སློང་བར་བྱ། དེ་ནས་ཡར་བྱོན་ཚེ་ཆོས་རྒྱལ་
རོང་བྱ་བ་འདི་ནི་བླ་མ་མཁའ་སྤྱོད་བཟང་པོ་དང་། ཕྱག་ཆེན་པ་འཇམ་
དཔལ་བཤེས་གཉེན་དཔོན་སློབ་གཉིས་ཀྱིས་གནས་སྒོ་ཕྱེས་ཤིང་། ཞྭ་
དམར་ཆོས་ཀྱི་གྲགས་པ་དཔལ་ཡེ་ཤེས་བཟང་པོས་གཟིགས་སྣང་གཏན་
ལ་ཕབས་པ་ཞིག་གོ །
བདུན་པ། སོ་སྐྱེ་ཐུན་མོང་གི་ངོར་གོ་བདེའི་ཚུལ་དུ་མཚོ་
དཀར་འདི་ཉིད་ཀྱི་གནས་ལམ་བསྟན་པ།
དེ་ཡང་འཛམ་གླིང་ཡུལ་གྲུ་ཀུན་ཏུ་སྙན་པའི་གྲགས་པ་འབར་བའི་
གནས་ཆེན་དཔལ་གྱི་མཁའ་སྤྱོད་ཙ་རི་ཏྲ་འདི་ཉིད་ནི། བོད་ལྗོངས་ལྷོ་ཁ་
ས་ཁུལ་ལྷུན་རྩེ་རྫོང་ཙ་རི་ཤང་གི་ཁོངས་སུ་ཆགས་ཡོད་ཅིང་། དེར་
ཕེབས་ན་གནས་མཆོག་ལྷ་ས་ནས་རླངས་འཁོར་ལ་བཞུགས་ཏེ་ལམ་
ཐག་སྤྱི་ལེ་༡༣༠ ཙམ་ནས་ལྷོ་ཁ་རྩེད་ཐང་ལ་འབྱོར། དེ་ནས་དྭགས་
པོའི་ཕྱོགས་ནས་ཙ་རིར་ཕེབས་ལམ་ཞིག་དང་ལྷུན་རྩེའི་ཕྱོགས་ནས་
ཕེབས་ལམ་ཞིག་ཡོད་པ་ལས། འདིར་ལྷུན་རྩེའི་ཕྱོགས་ནས་ཕེབས་ན་

ལྷུན་རྩེའི་ཁོངས་ཤོ་པོ་ཞིབ་བཤེར་ས་ཚིགས་༼འདིར་ངེས་པར་དུ་མཐའ་
མཚམས་ལག་ཁྱེར་ཡོད་དགོས།༽ རྒྱུད་མ་ཐག་གཡོན་ངོས་ཀྱི་འཁོར་ལམ་དེད་
དེ་ཤོ་པོ་ཏ་ལ་དང་། སྦ་ར་ལ་བཅས་བརྒྱུད་ནས་སྤྱི་ལེ་༡༩༤ ཡས་མས་
མཚམས་ནས་དོན་བརྒྱུད་འབྲུག་པའི་གདན་ས་དཔལ་ལྷས་བསྟན་གསང་
སྔགས་ཆོས་གླིང་དགོན་དུ་ཕེབས། དེར་གནས་གཟིགས་སོགས་གང་
ལེགས་གནང་སྟེ་ཞག་གཅིག་བཞུགས། ཕྱི་ཉིན་མུ་མཐུད་ཙ་རིའི་ཕྱོགས་
སུ་ཕེབས་ཏེ་ཕྱག་ལ་རྒྱུད་ཆུ་ཚོད་ཁ་ཤས་ཙམ་ལ་ཆོས་ཟམ་དུ་སླེབས།
དེར་ཀེའུ་ཚང་ཨོ་རྒྱན་ལྷ་ཁང་ཞེས་པ་ཞིག་མཇལ་རྒྱུ་ཡོད། དེ་ནས་མར་
སྤྱི་ལེ་༡༥ ཡས་མས་ཀྱི་སར་བྱིན་རླབས་ལྡན་པའི་རྡོ་མཚན་ལྷ་ཁང་
ཞིག་ཡོད་ཅིང་དེའི་ནང་དུ་སྔར་རྒྱ་གར་གྱི་ལི་མའི་རྡོ་རྗེ་ཕག་མོའི་སྐུ་གཙོ་
བོར་གྱུར་པའི་སྐུ་གསུང་ཐུགས་རྟེན་མང་ཙམ་ཞུགས། དེང་སྐབས་དགོན་
ཤུལ་མ་སྟོང་ཙམ་བཞེངས་ནས་ཡོད། དེར་མཁའ་འགྲོ་མ་སེང་གེའི་
གདོང་པ་ཅན་འཁོར་བཅས་ཐིམ་པའི་རྡོའི་མཚན་མ་རང་བྱོན་ཡང་མཇལ་
རྒྱུ་ཡོད་ལ་འདིའི་ཉེ་འདབས་སུ་མཁའ་འགྲོ་མ་གཞོན་ནུས་རོལ་རྩེད་
མཛད་པའི་མིག་མང་གི་རི་མོའི་རྗེས་གསལ་པོར་མཇལ་རྒྱུ་ཡོད། དེ་

ནས་ཅུང་ཟད་ཕེབས་པའི་ས་ན་སྒོམ་པོ་ནོར་བུ་བརྒྱན་པ་མཆོག་གི་
ཞབས་རྗེས་དང་ཨ་ཡིག་རང་བྱོན་བཅས་མཇལ་རྒྱུ་ཡོད། རྡོ་མཚན་ཅན་
གྱི་སྟོད་ཀྱི་ཆའི་རི་བོར་བཅོམ་ལྡན་འདས་ཐུབ་པའི་དབང་པོའི་སྐུ་ཤིན་ཏུ་
འདྲ་བ་ཞིག་གསལ་བར་བཞུགས་པ་ནི་རི་བོ་གངས་ཅན་མཚོ་རྒྱལ་ཞེས་
སུ་གྲགས་པ་དེ་ཡིན། ཡང་ཅུང་ཟད་ཕེབས་ཙ་ན་ནགས་ཚལ་ཞིག་གི་ཁྲོད་
ན་ཀླུ་རྒྱལ་གྱི་ཕོ་བྲང་ཞེས་པའི་རི་དེའུ་ཆུང་ངུ་ཞིག་ཡོད། དེའི་རྩེ་མོ་ནི་
གསང་བའི་བདག་པོ་དཔལ་ཕྱག་ན་རྡོ་རྗེས་བྱིན་གྱིས་བརླབས་པའི་
གནས་ཡིན་ཞིང་དེའི་སྨད་ནི་ཀླུའི་རྒྱལ་པོ་དབང་པོ་ལྷག་ལྷག་ཅན་གྱི་
གནས་ཡིན། དེ་ལ་བསྐོར་བ་དང་སྨོན་ལམ་སོགས་བགྱིས་ན་ས་བདག་
གི་གནོད་པ་ལས་གྲོལ་བ་ལ་ཕན། གནས་འདི་ནི་ཤིན་ཏུ་གཉན་པས་ཉེ་
འཁོར་དུ་གཙང་སྦྲ་སོགས་སྤྱོད་ལམ་གང་ཅིར་གཟབ་པར་འཚལ། དེ་ནས་སྤྱི་ལེ་
༤ ཙམ་ནས་གཡག་རབ་ཏུ་འབྱོར། དེར་ཅིག་ཅར་དུ་ཕེབས་ལམ་ཞིག་
དང་ཀློ་བོ་མི་ཁྱིམ་བདུན་གྱི་གྲོང་བར་ཕེབས་ས་བཅས་གཉིས་ལས།
སྔོན་ལ་ཅིག་ཅར་དུ་མི་འགྲོ་བར་མར་སྤྱི་ལེ་༢༠ ཡས་མས་ནས་ཀློ་བོ་མི་
ཁྱིམ་བདུན་གྱི་གྲོང་ཡུལ་དུ་སླེབས། གནས་སྐོར་བ་ཚོས་གྲོང་དེ་ནས་

མང་ཉུང་ལ་མ་ལྟོས་པར་སློང་མོ་ཅུང་ཟད་ཞུ་དགོས་སྲོལ་མཆིས། གང་
ལགས་ཟེར་ན། གྲོང་ཡུལ་དེར་མཁའ་འགྲོ་མ་ཞིག་མིའི་རྣམ་པའི་སྒོ་
ནས་བཞུགས་ཡོད་པས་དེས་གནང་བའི་སློང་མོ་ཐོབ་མཁན་ལ་དངོས་
གྲུབ་གང་རུང་ཐོབ་འོང་ཞེས་གྲགས། དེའི་ཉེ་བར་ཨོ་རྒྱན་རིན་པོ་ཆེའི་
སྒྲུབ་གནས་ཟངས་མདོག་དཔལ་རི་དང་། དེའི་འོག་ན་ཨོ་རྒྱན་བྲག་ཕུག་
ཅེས་པ་ཞིག་མཇལ་རྒྱུ་ཡོད། བྲག་ཕུག་དེའི་ནང་ན་སྒོ་སྲུང་གི་མཁའ་འགྲོ་
ཕག་གདོང་མ་དང་། འུག་གདོང་མ་དང་། སྤྱང་གདོང་མ་དང་། ཁྱི་གདོང་
མ་དང་། ཁྭ་གདོང་མ་སོགས་ཀྱི་ཞལ་རས་རང་བྱོན་དང་། སྤྲུལ་པའི་དུག་
སྦྲུལ་ཞིག་གིས་ཨོ་རྒྱན་རིན་པོ་ཆེའི་ཕེབས་ལམ་བཀག་པས་ཁོང་གིས་
དེར་དུག་སྦྲུལ་ཐིམ་དུ་བཅུག་པའི་རི་མོ་དང་། ཁོང་ལ་སྤྲུལ་པའི་སྨན་སྦྲུལ་
དཀར་པོས་ལམ་སྣ་མཛད་པའི་ཤུལ་སོགས་མཇལ་རྒྱུ་ཡོད། ད་དུང་ཨོ་
རྒྱན་རིན་པོ་ཆེའི་དབུ་ཞྭ་རང་བྱོན་དང༌། ཨོ་རྒྱན་རིན་པོ་ཆེའི་ཚེ་བུམ་
རང་བྱོན། ཨོ་རྒྱན་རིན་པོ་ཆེ་ལ་མཁའ་འགྲོ་མས་ཕུལ་བའི་དར་དཀར་
རང་བྱོན། ཚེ་དཔག་མེད་པའི་ཚེ་བུམ་རང་བྱོན། སྤྱན་རས་གཟིགས་བཅུ་
གཅིག་ཞལ་རང་བྱོན། མཁའ་འགྲོའི་ཚོགས་གཞོང་དང་གཤིན་རྗེའི་མེ་

ལོང་རང་བྱོན། གཤིན་རྗེའི་ཕྲང་མཚོན་བྱེད་ཀྱི་འཕྲང་དང་མཁའ་འགྲོའི་
བྲོ་ར་སོགས་མཇལ་རྒྱུ་ཡོད། སྤྱིར་བཏང་བྲག་ཕུག་ནང་གནས་གཟིགས་
ལྷོད་པོར་གནང་ཚེ་ཆུ་ཚོད་གསུམ་ཙམ་འགོར་གྱི་ཡོད། དེ་ནས་ཆུ་ཡར་
དེད་དེ་ཕེབས་ཚེ་ཆོས་རྒྱལ་རོང་ཟེར་བའི་གནས་ཞིག་མཇལ་རྒྱུ་ཡོད་ལ།
མར་ཕེབས་ན་སྐྱེ་དཀར་ཐང་དང་ཞིང་སྐྱོང་གི་ཕོ་བྲང་བཅས་བརྒྱུད་ནས་
ཙ་རིའི་རོང་སྐོར་ལ་ཕེབས་ས་ཡོད།། མཚོ་དཀར་ལ་ཕེབས་ཚེ་ཉིན་གསུམ་
གྱི་རྒྱག་ཆས་དང་དུས་ཚོད་སོགས་བཀོད་སྒྲིག་ཡག་པོ་གནང༌། ཕྱི་ཉིན་སྔ་མོ་
ནས་ཀློ་བོ་མི་ཁྱིམ་བདུན་པའི་རྒྱབ་ངོས་ནས་གོམ་བགྲོད་ཀྱིས་ནགས་ལ་
བརྒལ་ཏེ་ཕེབས་ཚེ། སྒོ་སྲུང་ཀླུ་མོ་སྟག་གི་གདོང་ཅན་གྱི་སྐུ་ཤིན་ཏུ་
གསལ་བ་དང་། དེ་ནས་ཡར་ཕེབས་ན་ཚེ་ཆུ་ཡང་མཇལ་རྒྱུ་ཡོད། དེར་
ཚེ་ཆུ་ཕུག་ཏུ་གྲགས། མ་ཟད་དེ་ནས་ཀརྨ་པ་རང་བྱུང་རྡོ་རྗེས་ཚེ་དཔག་
མེད་གཙོ་འཁོར་གསུམ་དང་། རྣམ་རྒྱལ་མཆོད་རྟེན། རི་དྭགས་ཤ་ར་བྷ་
བཅས་ཞལ་གཟིགས། ནགས་ལའི་ལ་རྩེར་མ་སླེབས་ཙམ་དུ་ཀརྨ་པ་རང་
བྱུང་རྡོ་རྗེའི་བཞུགས་ཁྲི་ཞིག་མཇལ་རྒྱུ་ཡོད་ལ་ནགས་ལའི་ལ་རྩེར་སྔར་
ཚུལ་ཁང་གི་འགྲམ་དུ་དངོས་གྲུབ་ཀྱི་བམ་རོ་མཇལ་རྒྱུ་ཡོད། དེར་རྡོ་རྗེ་

གཡུ་སྒྲོན་མར་གཏོར་མ་སོགས་ཀྱི་མཆོད་པ་འབུལ། ཆོས་རྗེས་ཁུལ་
དེར་ཡན་ལག་བརྒྱད་ལྡན་གྱི་ཆུ་དང་། ཛམ་ལྷ་སེར་པོའི་ཕོ་བྲང་དང་
དངོས་གྲུབ་ཀྱི་བམ་རོ་བཅས་གཟིགས། དེའི་ཡར་ཙམ་ལ་རྟ་མཆོག་གི་
ཁ་ནས་ཆུ་འབབ་པ་དང་དེའི་ཕར་ངོས་སུ་མགོན་པོ་བེར་ནག་གི་སྐུ་ཡོད།
དེ་ནས་ཡར་ཕེབས་ཙ་ན་སྤང་ལ་དང་དེར་སྒོ་སྲུང་མགོན་པོ་སྤྲེལ་གདོང་
ཅན་གྱི་སྐུ་ཡོད། སྤང་ལའི་གོང་གི་རི་ནག་པོ་དེ་མགོན་ཕོ་ཏྲག་ཤད་ཀྱི་ཕོ་
བྲང་དུ་གཟིགས། དེ་ནས་རི་ལྡེབས་ན་ཡར་གཟིགས་ཚེ་བྲག་མདུང་རྩེ་
གནམ་ལ་གཟེངས་པ་འདྲ་བ་ལ་ཨེ་ཀཱ་ཛཱ་ཊིར་མོ་རྒྱུད་ཀྱི་ཆོས་སྐྱོང་གིས་
བསྐོར་བ་ཡོད། སླར་ཡང་མདུན་ཕྱོགས་སུ་ཕེབས་ཚེ་སྤང་ལའི་རྒྱབ་
ངོས་སུ་བྲག་ཁ་བཤགས་པ་དེར་སྟག་ཕུག་ཅེས་བྱ་སྟེ། འདི་ནི་སྔོན་ཀློ་
མི་བདུན་གྱིས་གནས་ཀྱི་རི་དྭགས་དང་སྒྲུབ་པ་བ་སོགས་ལ་གནོད་པ་
བྱེད་དུ་འོང་ཞིང་། མི་དྲུག་ཕུག་པའི་ཞབས་སུ་བསྡད་དེ་གཅིག་ཆུ་ལེན་དུ་
ཕྱིན་པས། སྐབས་དེར་བན་དེ་སྟག་ལ་ཞོན་པ་གཅིག་གིས་ཕུག་པའི་ཐོད་
གྲིས་བཅད་པས་མི་དྲུག་པོ་ཕུག་པའི་ཞབས་སུ་རྡིབས་པ་མི་གཅིག་པོ་
དེས་མཐོང་། ཤིན་ཏུ་སྐྲག་སྟེ་བྲོས་ནས་ཀློ་ཡུལ་དུ་སླེབས་པ་དང་ཤིའོ།།

༼ ད་ལྟ་མཚོ་དཀར་དུ་ཡོད་པའི་མིའི་ལག་པ་དེ་ནི་སྐབས་དེ་དུས་ཀྱི་ཀློ་མི་གཅིག་
གི་ལག་པ་ཡིན་པར་གྲགས། ༽ ཕུག་པའི་བྲག་ལོག་ན་མགོན་པོ་སྟག་ཞོན་
ཅན་གྱི་སྐུ་ཡང་གསལ་བར་ཡོད། དེ་ནས་ཕར་ཙམ་ཕེབས་པ་ན་རྫ་ལམ་
གྱི་ཆུ་རྡོལ་བ་དེར་ཀླུ་སྦྲུལ་མགོ་བདུན་པ་གནས་ཡོད། མུ་མཐུད་ཕེབས་
ཚེ་རྫ་ལ་དང་གངས་སེང་ཎ་བྱ་བར་མཁའ་འགྲོའི་གསང་བའི་སྒོ་སྲུང་ཡོད།
ཡར་ཙམ་ཕེབས་པའི་རྫ་རི་དེ་ནི་རྣམ་སྲས་ཀྱི་སྐུ་རུ་གཟིགས། དེའི་ཉེ་
འཁོར་དུ་ཇོ་བོ་ཁ་གསར་པ་ཎི་མཆེད་གཉིས་ཀྱི་སྐུ་ཡང་ཡོད། རྫ་ལའི་
གཡོན་ངོས་ཀྱི་རི་དེ་ཆོས་རྗེ་རོལ་པའི་རྡོ་རྗེས་རྡོ་རྗེ་གཡུ་སྒྲོན་མའི་ཕོ་
བྲང་དང་གཡས་ངོས་ཀྱི་རི་དེ་ལྷོ་བཙན་ནག་པོར་གཟིགས། དེའི་ཁུལ་
ནས་གཟིགས་ཚེ་དག་པ་ཤྲཱི་སོགས་ཙ་རི་རྙིང་མའི་གནས་རི་ཕལ་ཆེ་བ་
མཇལ་ཐུབ་ལ་མཚོ་དཀར་སྤྲུལ་པའི་ཕོ་བྲང་ཡང་མཇལ་ཐུབ། དེར་ཕྱག་
འཚལ་རང་རང་གི་སྨོན་ལམ་གང་རྒྱས་གདབ་པར་བྱ། དེ་ནས་མཐུར་དུ་
ཕེབས་ཚེ་ཀློ་མོ་བྲག་རྡོག་ཞེས་པར་ཀློ་བོ་ཡེ་ཤེས་ཀྱི་མཁའ་འགྲོ་མ་ཐིམ་
པ་དང་། དེར་སྐྱེམས་གཡག་དང་གླང་པོ་ཆེའི་ཞབས་རྗེས་ཀྱང་མཇལ་རྒྱུ་
ཡོད། མུ་མཐུད་ཐུར་དུ་ཕེབས་ཚེ་ནམ་འཕང་སྟེང་བྱ་བའི་ཆུ་འགྲམ་དེར་

ཀརྨ་པ་ཆོས་ཀྱི་གྲགས་པས་དུར་ཁྲོད་བསིལ་བ་ཚལ་དང་། མཁའ་འགྲོ་
མ་སུ་ཁ་སིདྡྷིའི་ཞབས་རྗེས་གཟིགས། དེར་རྗེ་བཙུན་དབང་ཕྱུག་རྡོ་རྗེའི་
བཞུགས་ཁྲི་ཡང་ཡོད། དེའི་མར་གཤམ་ན་སྒོ་སྲུང་ངང་པའི་གདོང་ཅན་
དང་དེའི་མས་ན་མཁའ་འགྲོའི་ཁྲུས་ཀྱི་རྫིང་བུ་ཆུ་འབབ་པ་གོང་འོག་
གཉིས་ཡོད་པ་དེར་འཐུང་ཞིང་ཁྲུས་བྱས་ན་སྐལ་པ་སྟོང་གི་སྡིག་པ་ཡང་
དག་པར་གསུངས། དེ་ནས་མར་ཕེབས་ཚེ་བྲག་ཁྲ་རིང་ངམ་སྟག་རི་བྱ་
བ་སྟག་མོ་ཐུར་དུ་རྒྱུགས་པ་འདྲ་བ། དེའི་འགྲམ་གྱི་ཆུ་སིམ་སིམ་འབབ་
པའི་བྲག་ངོས་ལ་དཔལ་ལྡན་ལྷ་མོའི་ཕོ་བྲང་དང་དེར་ཆུ་ཡི་ཞལ་ཁེབས་
སྒྲོན་ནས་ཡོད། དེ་ལྟར་ནགས་ལ་དང་། རྫ་ལ། སྤང་ལ་བཅས་བརྒལ་ཏེ་
ཕེབས་ཚེ་ཉིན་གཅིག་གི་ནང་དུ་ཙ་རིའི་ལྟེ་བ་མཚོ་དཀར་སྤྲུལ་པའི་ཕོ་
བྲང་ཞེས་པར་འབྱོར། །ཙ་རི་མཚོ་དཀར་འདི་ཉིད་ནི་ཀརྨ་པ་རང་བྱུང་
རྡོ་རྗེས་བྱིན་གྱིས་བརླབས་ཤིང་རོལ་པའི་རྡོ་རྗེས་གནས་སྒོ་ཕྱེས་གནང་
མཛད། དེར་ཀརྨ་བཀའ་བརྒྱུད་པའི་དགོན་སྡེ་ཆུང་ངུ་ཞིག་དང་མགྲོན་
ཁང་བཅས་ཡོད། དགོན་དེའི་ནང་དུ་གསེར་ཟངས་ལས་གྲུབ་པའི་རྒྱལ་བ་
རྡོ་རྗེ་འཆང་གི་སྐུ་འདྲ་མི་ཚད་ལས་ལྷག་ཙམ་ཞིག་དང་། པད་སྤུངས་

མཆོད་རྟེན། བྱང་ཆུབ་མཆོད་རྟེན་སོགས་མཇལ་རྒྱུ་ཡོད། དེའི་ཉེ་འཁོར་
ན་མཆོད་རྟེན་བཀྲ་ཤིས་འོད་འབར་གྱི་རང་བྱོན་ཞེས་བྱིན་རླབས་ཀྱི་
མཚན་ཁ་འབར་བ་ཞིག་དང་། ༼འདིའི་སྐོར་རྒྱས་པར་གཟིགས་འདོད་ན་གོང་
གི་གཟིགས་སྣང་ནང་གསལ།༽དེའི་ཞབས་ན་ཆོས་འབྱུང་ཐང་དུ་ཡི་གེ་ཨ་
ཡིག་གི་ཚུལ་དུ་རྒྱུ་བའི་ཆུ། ཕར་ཙམ་ན་སྨན་ལྗོངས་ཀྱི་རི་དང་། བཀྲ་
ཤིས་ཀྱི་རི། སྒྲོལ་མ་ཉེར་གཅིག་གི་འདྲ་སྐུ་རང་བྱོན། ཚེ་ཆུ་དང་ཚེ་དཔག་
མེད་ཀྱི་འདྲ་སྐུ་རང་བྱོན་བཅས་མཇལ་རྒྱུ་ཡོད། མཚོ་དུང་དཀར་གཡས་
སུ་འཁྱིལ་འདྲའི་གཡས་གཡོན་དུ་བདེ་མཆོག་ཡབ་ཡུམ་ཕོ་བྲང་དང་
བཅས་པ་དང་། དེ་ནས་ཁྱུང་ཚང་ཕུག་ཅེས་པ་ཨོ་རྒྱན་རིན་པོ་ཆེའི་སྒྲུབ་
གནས་ཡོད་དེ་དེའི་ནང་བཀའ་བརྒྱུད་པའི་བླ་མ། ཡི་དམ། མཁའ་འགྲོ་
བཅས་ཀྱི་འདྲ་སྐུ་ཤིན་ཏུ་ངོ་མཚར་ཆེ་བ་མཇལ་རྒྱུ་ཡོད། དེའི་མར་ཙམ་
ན་ཀརྨ་པ་ཆོས་དབྱིངས་རྡོ་རྗེའི་མཚམས་ཁང་དང་མཁའ་འགྲོའི་ཚོགས་
གཞོང་ཡང་མཇལ་རྒྱུ་ཡོད། དེའི་ཕར་ཙམ་ན་རྫུ་འཕྲུལ་ཕུག་དང་། དེར་
ཀརྨ་པའི་མཆོད་གཡག་གི་ཞབས་རྗེས་དང་མཁའ་འགྲོ་སུ་ཁ་སིདྷིའི་
ཞབས་རྗེས་སོགས་ཡོད། མུ་མཐུད་མཚོ་སྐོར་དུ་ཕེབས་ཚེ་མཚོ་མཆོད་

འབུལ་སར་སླེབས། དེར་མཚོ་མཆོད་ཕུལ་ཏེ་སླར་ཕེབས་ཚེ་མཁའ་
འགྲོའི་བྲོ་ར་དང་། ཆོས་རྗེ་རོལ་པའི་རྡོ་རྗེའི་བཞུགས་ཁྲི་སོགས་མཇལ་
རྒྱུ་ཡོད། མུ་མཐུད་ཟམ་པ་བརྒལ་ཏེ་ཕེབས་ཚེ་བྲག་སྟེང་དུ་ཆོས་རྗེ་རོལ་
པའི་རྡོ་རྗེས་གདུང་མ་འདྲུད་པའི་ཤུལ་དང་། དེའི་མར་ཙམ་ན་ཕྱག་འཚལ་
ལ་སྒང་བྱ་པར་མཚོ་དཀར་དག་པ་ཤྲཱིར་ཕྱོགས་ཏེ་ཕྱག་འཚལ་དང་སྨོན་
ལམ་གང་རྒྱས་བྱའོ། ༼འདིར་གཟིགས་སྣང་མང་ཙམ་ཡོད་པས་རྒྱས་པར་དག་
པའི་གཟིགས་སྣང་ལས་གསལ། ༽དེ་ནས་མར་ཕེབས་ཚེ་མཁའ་འགྲོའི་ཁྲུས་
མཚོ་གླིང་བྱ་བ་ཡོད་པས་དེར་འཐུང་ཞིང་ཁྲུས་བྱ་སྲོལ་ཡོད། དེའི་མས་
ཀྱི་གཡས་ངོས་སུ་བྱང་ཆུབ་མཆོད་རྟེན་དང་། རྒྱལ་བ་བྱམས་པ་དགུང་
ལོ་བརྒྱད་ཀྱི་སྐུ་ཚད་ཡིན་ཟེར་བའི་ཕ་བོང་གི་རྣམ་པ། དེའི་ཕར་ཙམ་
མཚོ་མཇུག་གི་ཟམ་ངོས་ནས་ཆུ་འཐུང་ཞིང་ཁྲུས་བྱས་ན་སྐལ་པ་མང་
པོའི་སྡིག་པ་དག་པར་གསུངས། དེ་ནས་ཕར་ཙམ་ན་ཀརྨ་པ་སྐུ་ཕྲེང་རིམ་
པའི་ཕྱག་འཁར་གྱི་རྗེས་དང༌། རིག་འཛིན་དགའ་རབ་རྡོ་རྗེའི་བཞུགས་
ཁྲི། དེའི་ཕར་ཙམ་ན་བསིལ་བ་ཚལ་དང་གཉིས་སུ་མེད་པའི་དུར་ཁྲོད།
དེའི་འགྲམ་ན་ཨོ་རྒྱན་གྱི་ཞིང་བཀོད། དེའི་ཕར་ན་དག་པ་ཤྲཱིའི་རང་བྱོན་

དང་དེའི་ཕར་ན་མཚོ་དཀར་ལ་མནྜལ་འབུལ་ས། ཆོས་རྗེ་རོལ་པའི་རྡོ་
རྗེའི་བཞུགས་ཁྲི། མཁའ་འགྲོའི་གསོལ་ཐབ། གནས་བདག་སྒམ་པོ་ལྷ་
རྗེའི་རྟ་འདོགས་ས། དེའི་ཕར་ཙམ་ན་རྡོ་རྗེ་ཕག་མོ། རྡོ་རྗེ་སྤུངས་པའི་
མཆོད་རྟེན། མཚོ་པད་མ། ཐང་གཞུང་ན་མཆོད་རྟེན་དྲེལ་མགོ་མ། མཆོད་
རྟེན་སྤོས་ཁང་མ་སོགས་མང་དུ་མཇལ་རྒྱུ་ཡོད་པས་རྒྱས་པ་འདིར་མ་
བྱས། ཉིན་གཉིས་པར་མཚོ་དཀར་གྱི་མཚོམཇུག་ནས་མར་ཕེབས་ན།
སྒོ་སྲུང་གཤན་པ་སྤུན་བདུན་དང༌། ཁྱི་མོ་བླ་མཚོ་དང་བྱ་ཕོ་བླ་མཚོ་
སོགས་མཇལ་རྒྱུ་ཡོད། དེ་ནས་མར་ཙམ་ཕེབས་ན་ཕག་མོའི་བླ་མཚོ་
མཇལ་རྒྱུ་ཡོད། ༼ཚུར་ངོས་ཀྱི་ཆུ་ཆར་དེ་ཆོས་རྗེ་རོལ་པའི་རྡོ་རྗེས་འཇམ་
དབྱངས་དཀར་པོར་ཞལ་གཟིགས།༽དེའི་ཁུལ་དུ་རྡོ་རྗེ་འཇིགས་བྱེད་དང༌།
སྒྲོལ་མ་དཀར་མོ། རེ་མ་ཏི་མཆེད་གསུམ་གྱི་བླ་མཚོ་བཅས་ཡོད་ཀྱང་
སོ་སྐྱེ་ཕལ་པས་མཇལ་བར་དཀའ་འོ།། དེ་ནས་ནགས་གསེབ་བརྒྱུད་
མར་རོང་དུ་ཅུང་ཟད་ཕེབས་པའི་སར་བྲག་ཕུག་ཞིག་གི་ནང་དུ་ཀརྨ་པ་
ཆོས་དབྱིངས་རྡོ་རྗེ་སོགས་ཀྱི་བཞུགས་ཁྲི་མཇལ་རྒྱུ་ཡོད། དེའི་འགྲམ་
ན་ལྷ་མོ་ཨེ་ཀཱ་ཛཱ་ཊིའི་ཞལ་རས་རང་བྱོན་གྱི་ངོས་ནས་མཚོ་དཀར་གྱི་

གནས་ཆུ་འོ་མའི་མདངས་དང་ལྡན་པ་ཞིག་འབབ་བཞིན་པ་དེར་ལུས་པོ་
ཁྲུ་སྲོལ་ཡོད། དེ་ནས་ཡར་མཚོ་དཀར་དུ་ལོག་ནས་བསྐོར་བ་བསགས་
པ་སོགས་གནང་སྲོལ་ཡོད། ཕྱི་ཉིན་མཚོ་དཀར་ནས་རྫ་ལ་དང་། སྤང་
ལ། ནགས་ལ་བཅས་གསུམ་རྒྱབ་ནས་ཀློ་བོ་མི་ཁྱིམ་བདུན་དུ་ཆུ་ཚོད་ཁ་
ཤས་ནང་འབྱོར་ཐུབ། དེ་ལྟ་བུའི་སྒོ་ནས་མཚོ་དཀར་སྐོར་ན་ཉིན་གྲངས་
བཞི་ཙམ་འགོར་གྱི་ཡོད། ཀློ་བོ་མི་ཁྱིམ་བདུན་པའི་གྲོང་ཡུལ་གྱི་གཡས་
གཡོན་གྱི་ནགས་གསེབ་ནས་སྦ་ལས་བཟོས་པའི་སྦ་གདུབ་བམ་སྦའི་
ལག་སྐོར་དྲན་རྟེན་དུ་བསྣམས་སྲོལ་མཆིས་པས་དེ་ལ་ཀུན་གྱིས་མཉེས་
པོ་གནང་གི་ཡོད། དེའི་ཕྱི་ཉིན་ཞོགས་པ་ཀློ་བོ་མི་ཁྱིམ་བདུན་ནས་ཅིག་
ཅར་སོགས་གནས་གཞན་ལ་ཕེབས་སྲོལ་དང་། ཡང་ན་ལྷོ་ཁ་རྩེད་ཐང་
ཕྱོགས་སུ་ཕྱིར་ལོག་གནང་སྲོལ་ཡོད་པ་བཅས་སོ།།
འདི་ནི་བཀའ་བརྒྱུད་པའི་མཁན་ཆེན་༧བསྟན་པ་རབ་རྒྱས་མཆོག་གིས་མཛད་པའི་ཙ་རིའི་
གནས་ཡིག་ལ་གཞི་བཟུང་སྟེ་བྲིས་པ་ཞིག་གོ །
མཇུག་བྱང་།
རི་མཐོ་ས་གཙང་སྒང་པ་བོད་ཡུལ་འདིར། །ཙ་རི་ཏྲ་ཞེས་བྱིན་རླབས་

ཆེས་ཆེ་བའི། ཁྱད་འཕགས་རང་བྱུང་གནས་མཆོག་འདི་ཉིད་ཀྱི། །ཆེ་
བ་བརྗོད་དང་ངོ་མཚར་གླེང་བ་སོགས། །མདོར་ན་དགེ་ཚོགས་འབྲས་
བུ་ཅི་བསགས་པ། །འགྲོ་དྲུག་ཀུན་ལ་སྨན་པའི་གསོས་སུ་བསྔོ། ཁྱད་
པར་བླ་མ་ཡི་དམ་མཁའ་འགྲོ་དང༌། །ཆོས་སྐྱོང་དམ་ཅན་རྒྱ་མཚོའི་
མཐུ་སྟོབསཀྱིས། །གནས་འདིར་ཕྱག་སྐོར་བྱེད་པའི་གང་ཟག་དང་། །
ལྷག་པར་འགྲོ་དྲུག་སེམས་ཅན་མ་ལུས་པ། །གནས་སྐབས་རྫོགས་
ལྡན་དཔལ་ལ་སྤྱོད་པ་དང་། །མཐར་ཐུག་གཏན་བདེའི་གོ་འཕང་རྙེད་གྱུར་
ཅིག ། །། ཅེས་ཙ་རི་ཏྲའི་གནས་ཀྱི་ལྟེ་བ་མཚོ་དཀར་སྤྲུལ་པའི་ཕོ་བྲང་གི་
གནས་ཡིག་འདི་ཡང་། ཀློ་བོ་མི་ཁྱིམ་བདུན་པར་འཚོ་ཞིང་བཞུགས་པའི་གྲོགས་
ཕུན་ཚོགས་ལགས་དང་བགྲེས་སྲོང་ཨོ་རྒྱན་ལགས་གཉིས་ནས་མི་རིང་བའི་ལོ་
ཤས་ནང་ཁོ་བོར་ཐེངས་མང་བསྐུལ་ཞིང་། གནས་ཡིག་དཔར་བསྐྲུན་གྱི་འགྲོ་
གྲོན་དང་དེ་མིན་དཔྱད་གཞི་མཁོ་འདོན་སོགས་གང་ཐུབ་ཀྱིས་དེའི་ཐད་ལ་ཐུགས་
འཁུར་ཟབ་བཞེས་གནང་། དེར་རྟེན་རང་ཉིད་ཀྱི་སྐྱེས་སྦྱངས་ཡོན་ཏན་ལ་དཔགས་
ན་དེ་ལྟར་འབྲི་བའི་སྤོབས་པ་ཅུང་ཟད་ཙམ་མེད་ཀྱང་། ཁོང་རྣམ་པ་གཉིས་ཀྱི་དེ་ལྟ་
བུའི་ལྷག་བསམ་དང་ཐུགས་བསྐྱེད་བཟང་པོའི་འདུན་པ་མ་བཟློག་པར། ཀུན་མཁྱེན་

བླ་མ་༧མཁན་ཆེན་བསྟན་པ་རབ་རྒྱས་མཆོག་གི་ཐུགས་རྗེའི་བྱིན་རླབས་ཀྱི་རྩིས་
ཟིན་པའི་ཐོག ཁོང་གིས་མཛད་པའི་ཙ་རིའི་གནས་ཡིག་དད་གསུམ་འདྲེན་པའི་
ཤིང་རྟ་དང་། དེ་བཞིན་ཀློ་བོ་ཟམ་སྣེའི་སྒྲུབ་པ་བ་བསྟན་འཛིན་བཟང་པོས་མཛད་
པའི་མཚོ་དཀར་གྱི་གནས་ཡིག་ཞིག་ལ་གཞི་བཅོལ་ཏེ། གྲོགས་ཕུན་ཚོགས་དང་
བགྲེས་སྲོང་ཨོ་རྒྱན་ལགས་ཀྱི་གསུང་རྒྱུན་དང་རང་ཉིད་མཚོ་དཀར་ལ་གནས་
མཇལ་དུ་འགྲོ་མྱོང་བ་བཅས་ཀྱི་མཐུན་རྐྱེན་ལ་བརྟེན་ནས། སྐབས་འདིའི་ཙ་རི་
ཏྲ་ཡེ་ཤེས་ཀྱི་འཁོར་ལོའི་ལྟེ་བ་མཚོ་དཀར་སྤྲུལ་པའི་ཕོ་བྲང་གི་གནས་ཡིག་འདི་
ཕྱོགས་སྒྲིག་བགྱིས་ཏེ་རྒྱ་ཆེའི་དད་ལྡན་རྣམ་པའི་གཟིགས་ལམ་དུ་ཕུལ་ཐུབ་པ་
ལགས་ན། དེར་ཡང་དག་དོན་སོགས་ལ་ནོངས་ཚོགས་འཁྲུལ་པ་ཅི་མཆིས་པ་
ཐམས་ཅད་རིག་འཛིན་མཁའ་འགྲོ་རྒྱ་མཚོའི་སྤྱན་སྔར་མཐོལ་ཞིང་བཤགས་
ལ་དཔྱོད་ལྡན་མཁས་མཆོག་རྣམ་པས་ལེགས་བཅོས་གནང་རྒྱུའི་རེ་བ་དང་།
འཁྲུལ་མེད་དག་པའི་དགེ་ཚོགས་ཅུང་ཟད་མཆིས་ན་དེས་ཀྱང་འགྲོ་བ་ཀུན་ལ་
ཤིན་ཏུ་ནས་སྨན་པའི་གསོས་སུ་གྱུར་ཅིག ། ཅེས་གོང་དཀར་རིག་བཟང་ཆོས་
དབང་ཞེས་འབོད་པ་དེས་བོད་མེ་སྤྲེལ་གནམ་ལོའི་སྤྲེལ་ཟླའི་ཡར་ཚེས་དགེ་བར་
སྲིད་ཤོད་ལྭ་ལན་གྲོང་ནས།།

མཚོའི་གཞལ་ཡས་སུ། །དཀར་མོ་སྐུ་ཡི་ཌཱ་ཀི་ལ་གསོལ་བ་འདེབས། །
གནས་བདུད་མགོན་བླ་མཚོའི་གཞལ་ཡས་སུ། །མགོན་ཕྱག་བཞི་པ་ལ་
གསོལ་བ་འདེབས། །གནས་ཅིག་ཅར་དཔལ་གྱི་ནགས་ཁྲོད་ན། །རྗེ་
བཙུན་ཆོས་ཀྱི་མགོན་པོ་ལ་གསོལ་བ་འདེབས། །གནས་ལྕགས་སྤལ་
རོང་གི་གཞལ་ཡས་སུ། །གྲུབ་ཐོབ་ཤ་ཝ་རི་པ་ལ་གསོལ་བ་འདེབས། །
གནས་མཁའ་འགྲོ་ཁྲུས་མཚོའི་གཞལ་ཡས་སུ། །གསང་བ་ཁྲུས་ཀྱི་ཌཱ་ཀི་
ལ་གསོལ་བ་འདེབས། །གནས་ལ་ཝ་ཕུག་གི་གཞལ་ཡས་སུ། །གྲུབ་ཐོབ་
ལ་ཝ་པ་ལ་གསོལ་བ་འདེབས། །གནས་སྒྲོལ་མ་བླ་མཚོའི་གཞལ་ཡས་
སུ། །སྒྲོལ་མ་ཉི་ཤུ་རྩ་གཅིག་ལ་གསོལ་བ་འདེབས། །གནས་བདེ་མཆོག་
བླ་མཚོའི་གཞལ་ཡས་སུ། །བདེ་མཆོག་དྲུག་ཅུ་རྩ་གཉིས་ལ་གསོལ་བ་
འདེབས། །གནས་ཨེ་ཚང་སྒང་གི་གཞལ་ཡས་སུ། །ཡུམ་ཨེ་ཀཱ་ཛ་ཊི་ལ་
གསོལ་བའདེབས། །གནས་མགོན་པོ་རོང་གི་གཞལ་ཡས་སུ། །མགོན་
བྱ་རོག་གདོང་ཅན་ལ་གསོལ་བ་འདེབས། །གནས་ཆོས་འབྱུང་ཟངས་
མཚོའི་གཞལ་ཡས་སུ། །དམར་མོ་གསུང་གི་ཌཱ་ཀི་ལ་གསོལ་བ་འདེབས།

ཙ་རིའི་གསོལ་འདེབས་བྲོ་མོ་ཆེ་བཞུགས་སོ། །
བཀའ་སྒོ་མོ་གཅིག་ཕྱེ་ལ་ལམ་སྣ་དྲོངས། །སྤྲིན་ན་བུན་གཉིས་ཀྱི་ཞལ་
ཁེབས་ཕྱེ། །ནང་སྤྲུལ་པའི་ལྷ་ཚོགས་བསྟན་དུ་གསོལ། །བཀའ་གསོལ་བ་
གཅིག་ཐོབ་དང་རྡོ་རྗེ་སྤུན། །གསོལ་བ་གཤའ་མ་གཅིག་བཏབ་ན་བྱིན་
རླབས་འབྱུང༌། །གནས་སྤྱི་གཙུག་ཉི་ཟླའི་གདན་སྟེང་དུ། །དྲིན་ཅན་རྩ་
བའི་བླ་མ་ལ་གསོལ་བ་འདེབས། །གནས་སྣང་བ་ཆོས་སྐུའི་གཞལ་ཡས་
སུ། །ཡབ་དཀར་བརྒྱུད་བླ་མ་ལ་གསོལ་བ་འདེབས། །གནས་སྐུ་གསུང་
ཐུགས་ཀྱི་གཞལ་ཡས་སུ། །བཅོམ་ལྡན་རིགས་གསུམ་མགོན་པོ་ལ་
གསོལ་བ་འདེབས། །གནས་དུག་ལྔ་རྣམ་དག་གི་གཞལ་ཡས་སུ། །
བཅོམ་ལྡན་རྒྱལ་བ་རིགས་ལྔ་ལ་གསོལ་བ་འདེབས། །གནས་ཡེ་ཤེས་ལྔ་
ཡི་གཞལ་ཡས་སུ། །ཡུམ་མཁའ་འགྲོ་སྡེ་ལྔ་ལ་གསོལ་བ་འདེབས། །
གནས་ཙ་རི་དཀྱིལ་འཁོར་གྱི་གཞལ་ཡས་སུ། །ནང་གསང་སྔགས་ཀྱི་
ལྷ་ཚོགས་ལ་གསོལ་བ་འདེབས། །རྟེན་དག་པ་ཤེལ་རིའི་གཞལ་ཡས་
སུ། །ལྷ་གཉིས་སྟོང་བརྒྱད་བརྒྱ་ལ་གསོལ་བའདེབས། །གནས་ཀ་ལ་དུང་

སྙ དལཞིར་གོ་དཀརཔ་རིན་སྣང་ཆོས་དབང་ལཞན་ནུས་དཕྱུངརྩིང་
ཙནང་པོ་རྩ་རི་སྒན་ཀྱི་སྐེ་བ་མཆོསr་སྤྲུལ་ཨི་ཕོ་བྲང་གི་
གནས་ཨཽས་༥སལ་བའི་ཁེ་ལེམ་གིར་ཐནུ་ཀྱིའི་གསལ་བྱེད་དང མདོ་
ཆེ་དི་ཨོན(བུན་དང་ཨོ་ཀྱི་སྐོར་སོགས་ཀྱི་ལུང་འདྲེས་མང་བ་
ལྷག༵་མཆོ་དཀསསྦྲུལ་པི་ཕོ་བྲང་གི་ཉིད་ཀརྨ་དུསཔ་སུམ་སྐྱེ
པར་རྒྱལ་སྲསད་ངས་པོ་ལྷ་རྗེ་ཀ་པསྒོཁྲི་སྐར་རྒྱད་པ་ཞིག །རྗེ་ཉིད་
ཀྱི་སྤྲུལ་བི་རྐྱེན་བུདས་འོ་ཏུ་སྲོའབའི་རྗེ་དངརས་དཀར་དུ་སྐུགས་རྗེ་
རྒྱལ་མཚན་དཔན་པ་ལྟུང་ཕིགིསལུང་བསྐལ་སྟར་གརྫས་སྒོ་ཕྱེན་ཤི་
གཟིགས་སྣང་དང་མཐུན་པ་ནས་ནམས་ག/་ལང་བ་ཆུལ་
དེ་ཐང་ཞིམས་སུ་རྫས་སྐུ་ཉོ་ལོ་ཨིས་དང་ཐཐལ་ཀྱི་གཔལ་སྟོབས་སྨན་ལོམ་
སོགས་ལ་གཅིགབཔས་ཀྱི་རང་བཞིམས་ལྡན་པའི་(བུདེ་མཚན་ཁྱད་དུ་
འཕངས་པསན་དེས་དངཀུན་མ་ལ་བུ་སྐུལ་གྱི་ཐུགས་རེ་སྐོང་སྒྲུབངའི་
རྐན་དུལཟང་སོཞངབཅསརེ།

( 1 )སྒྲུབ་ཕུག་པདྨ་ཁྱུང་རྫོང་།་44
( 2 )མཚོ་མཆོད་འབུལ་བ།་47
( 3 )བང་རིམ་བར་མའི་གཟིགསསྣ་53
( 4 )རི་བོ་ཆེན་པོ་ཨ་ཝ་དྷུ་ཏིའི་གཟིགས་སྣང་།་54
( 5 )ཕོ་བྲང་ཆེན་པོ་མཚོ་ཡི་གཟིགས་སྣང་།་60
( 6 )མཚོའི་ནང་སྐོར་གྱི་གཟིགས་སྣང་།་·72
( ༡)མཆོད་རྟེན་བཀྲིས་འོད་འབར་ཀྱི་གཟིགས་སྣང་།་5
( 8 )ཨེ་ཀཱ་ཛཱ་ཊིའི་གཟིགས་སྣང་།་85
༦ མཚོ་དཀར་ནས་ཀློ་བོ་མི་ཁྱིམ་བདུན་པའི་གྲོང་བར་གྱི་དག་
པའི་གཟིགས་སྣང་བསྟན་པ།་86
༧ སོ་སྐྱེ་ཐུན་མོང་གི་ངོར་གོ་བདེའི་ཚུལ་དུ་མཚོ་དཀར་འདི་ཉིད་
ཀྱི་གནས་ལམ་བསྟན་པ།་91

༡ དཔལ་གྱི་གནས་མཆོག་ཙ་རི་ཏྲ་ཡེ་ཤེས་ཀྱི་འཁོར་ལོའི་གནས་
སྤྱིའི་གསལ་བྱེད་བསྟན་པ།་3
༢ ཙ་རི་ཏྲའི་གནས་སྤྱི་ངོས་བཟུང་བ་དང་མདོ་རྒྱུད་དུ་མ་ནས་
ལུང་དུ་ཇི་ལྟར་བསྟན་ཚུལ་5
༣ ལས་དག་དང་མ་དག་པའི་སྣང་ངོར་ཙ་རི་ཏྲའི་གནས་ཀྱི་བཀོད་
པ་ཇི་ལྟར་འཆར་ཚུལ།་19
༤ ཙ་རི་ཏྲ་ཡེ་ཤེས་ཀྱི་འཁོར་ལོའི་ལྟེ་བ་མཚོ་དཀར་སྤྲུལ་པའི་
ཕོ་བྲང་འདི་ཉིད་ཀྱི་མཚན་དོན་དང་གནས་སྒོ་ཇི་ལྟར་
ཕྱེས་ཚུལ་བསྟན་པ།་27
༥ གནས་སྐོར་བའི་བསམ་པའི་ཀུན་སློང་དང་དག་པའི་གཟིགས་
སྣང་ལ་གཞིགས་ཏེ་དཀྱིལ་འཁོར་གྱི་ཕྱི་དང་བར་གྱི་གནས་
ལམ་བསྟན་པ།་34

མཚོ་དཀར་དག་པ་ཤྲཱི།
མཚོ་ཞབས་ཀྱི་མཛེས་ལྗོངས། ཨེ་ཀཱ་ཛ་ཊིའི་ཞལ་རས་རང་བྱོན་གྱི་ངོས་ནས་
མཚོ་དཀར་གྱི་ཆུ་འོ་མའི་མདངས་ལྡན་འབབ་པ།

ཆོས་འབྱུང་ཐང་དུ་ཆུ་ཨ་ཡིག་གི་ཚུལ་དུ་རྒྱུ་བ།
མཁའ་འ གྲོ འི་ཁྲུས་མཚོ་གླིང་། རྒྱལ་བ་བྱམས་པ་དགུང་ལོ་
བརྒྱད་ཀྱི་སྐུ་ཚད།

མཆོད་རྟེ ན་བཀྲ་ཤིས་འོ ད་འབར།
བྲག་ཕུག་པདྨ་ཁྱུ ང་རྫོང་། མཁའ་འགྲོའི་བྲོ་རྭ།

མ ཚོ་ད ཀ ར ་གྱི ་མཛེ ས་ལྗོང ས།
རྗེ་རོ ལ་པ འི་རྡོ་རྗེས་ག དུ ང་མཚོ་གངས་པད་མ།
མ་འདྲུ ད་པ འི་རྗེ ས་ཤུ ལ

མཚོ་ད ཀ ར ་ད གོན།
མ ཚོ་ད ཀ ར ་ད གོ ན་གྱི ་རྟེ ན །

ཀློ་བོ་མི་ཁྱིམ་བདུན།
སྤང་ལའི་རྒྱབ་ཀྱི་སྟག་ཕུག་བྲག ཀླུ་མོ་བྲག་རྡོག

༄༅།། དཔལ་འཁོར་ལོ་བདེ་མཆོག་གི་སྐུ་བརྙན།

༄༅།། མཚོ་དཀར་གྱི་གནས་སྒོ་ཕྱེས་པར་མཛད་མཁན་
ཀརྨ་པ་སྐུ་ཕྲེང་བཞི་པ་ཆོས་རྗེ་རོལ་པའི་རྡོ་རྗེ་མཆོག
